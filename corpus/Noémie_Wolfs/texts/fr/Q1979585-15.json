{"title": "No\u00e9mie Wolfs tekent contract bij groot label", "text": "No\u00e9mie Wolfs tekent contract bij groot label\nNo\u00e9mie Wolfs heeft een platencontract getekend bij Universal Music. De ex-zangeres van Hooverphonic lijkt daarmee klaar voor een solocarri\u00e8re. \u2018Haar zelf geschreven songs hebben me meteen overtuigd\u2019, klinkt het bij Universal.\nToen Hooverphonic-opperhoofd Alex Callier in 2010 een vervangster zocht voor de vertrokken Geike Arnaert, kwam hij bij No\u00e9mie Wolfs terecht. Vijf jaar lang was ze de graag geziene frontvrouw van de band. Daar kwam eind maart van dit jaar een einde aan toen ze besloot uit de groep te stappen. \u2018Onze artistieke visies lagen te ver uiteen\u2019, zei ze daarover.\nWolfs liet toen al weten uit te kijken naar een nieuw hoofdstuk. Enkele weken nadat de nieuwe single van Hooverphonic gelanceerd werd, tekende de zangeres een eigen platencontract bij Universal. Het begin van haar solocarri\u00e8re, zeg maar. Haar eerste single wordt verwacht in januari 2016.\n\u2018Ik ben hier heel gelukkig mee\u2019, zegt Patrick Guns, General Manager van Universal Music Belgium. \u2018No\u00e9mie is een van de beste zangeressen van Belgi\u00eb, maar heeft nog tal van andere talenten. Haar zelf geschreven songs hadden mij al na de eerste luisterbeurt meteen overtuigd. En met de ervaring \u2013 nationaal en internationaal \u2013 die ze ondertussen heeft opgebouwd, kijken wij met gezonde ambitie deze samenwerking tegemoet.\u2019", "original_url": "https://www.standaard.be/cnt/dmf20151119_01979050", "wayback_url": "https://web.archive.org/web/20151120180308/http://www.standaard.be/cnt/dmf20151119_01979050", "a_id": "Q1979585-15"}