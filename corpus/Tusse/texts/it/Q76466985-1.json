{"title": "Tusse missade finalen n\u00e4r Talang-juryn r\u00f6stade p\u00e5 en hund", "text": "Tusse missade finalen n\u00e4r Talang-juryn r\u00f6stade p\u00e5 en hund\nDet blev sk\u00f6nsjungande Frida Green och border collien Vega tillsammans med matten Marianne som gick vidare till final i fredagens Talang p\u00e5 TV4.\nI semifinalen t\u00e4vlade Tousin \u201dTusse\u201d Chiza mot ett g\u00e4ng andra artister.\n\u2013 Nu k\u00f6r jag, och tack f\u00f6r st\u00f6det, h\u00e4lsade 16-\u00e5ringen hem till Kullsbj\u00f6rken och resten av Leksand.\nHan valde att sjunga Leonard Cohens kraftfulla ballad Hallelujah. Efter framtr\u00e4dandet var Tousin n\u00f6jd med b\u00e5de l\u00e5tval och framtr\u00e4dande. Nerverna h\u00f6ll, trots lives\u00e4ndningen.\nTV: Tusse inf\u00f6r semifinalen i TV4:s Talang: \"Det k\u00e4nns ganska overkligt\"\nDe flesta i juryn jublade, utom Alexander Bard som var skeptisk.\nHan tyckte att Tousin gapat efter f\u00f6r mycket n\u00e4r han gav sig p\u00e5 den m\u00e4ktiga melodin.\n\u2013 Den \u00e4r inte l\u00e4tt att s\u00e4tta f\u00f6r en 16-\u00e5ring, sa Alexander Bard.\nDavid Batra h\u00f6ll dock inte med, han gillade s\u00e5ngen, gympaskorna och det sparsmakade dansnumret.\n\u2013 Fasen vad du jobbat p\u00e5 din r\u00f6st, sa Bianca Ingrosso som var ber\u00f6rd, liksom LaGaylia Frazier.\nN\u00e4r tittarnas r\u00f6ster r\u00e4knats s\u00e5 var Tousin \u201dTusse\u201d Chiza en av tre utvalda, men bara tv\u00e5 gick vidare till final, och n\u00e4r juryn r\u00f6stat klart s\u00e5 blev det de andra tv\u00e5.\nL\u00e4s mer: 16-\u00e5riga \"Tusse\" fr\u00e5n T\u00e4llberg gick vidare i Talang \u2013 fick juryn att gr\u00e5ta\nL\u00e4s ocks\u00e5: Tousin fr\u00e5n T\u00e4llberg vann stor talangt\u00e4vling", "original_url": "https://www.dt.se/artikel/tusse-missade-finalen-nar-talang-juryn-rostade-pa-en-hund", "wayback_url": "https://web.archive.org/web/20191207110528/https://www.dt.se/artikel/tusse-missade-finalen-nar-talang-juryn-rostade-pa-en-hund", "a_id": "Q76466985-1"}