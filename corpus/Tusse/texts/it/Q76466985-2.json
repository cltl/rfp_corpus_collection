{"title": "Tusse: Att bli trackad f\u00f6r att jag \u00e4r svart \u00e4r inte okej", "text": "Tusse: Att bli trackad f\u00f6r att jag \u00e4r svart \u00e4r inte okej\nMelodifestivalen SCHLAGERN PRESENTERAS AV\nTusse: Att bli trackad f\u00f6r att jag \u00e4r svart \u00e4r inte okej\nMelodifestival-favoriten om flykten fr\u00e5n kriget, revanschen mot rasister \u2013 och hur han googlar sig sj\u00e4lv varje dag\nAv: Torbj\u00f6rn Ek\nPublicerad: 13 mars 2021 kl. 15.21\nUppdaterad: 13 mars 2021 kl. 17.51\nMELODIFESTIVALEN\nANNEXET. De fyra dansarna kommer in p\u00e5 scenen och bildar en mur bakom honom.\nTusse Chiza sjunger \u201dVoices\u201d om att bli accepterad \u2013 och f\u00f6r att bem\u00f6ta den rasism han m\u00f6tt varje dag sedan han kom till Sverige som 7-\u00e5ring p\u00e5 flykt undan kriget.\n\u2013 D\u00e5 vill jag att dansarna ska se ut som jag, det h\u00e4r ska vara Tusse g\u00e5nger hundra, g\u00e5nger tusen, det ska vara en j\u00e4vla revansch.\nTusse Chiza, 19, faller ner p\u00e5 kn\u00e4 p\u00e5 Melodifestivalens scen och tystnar. Han tittar in i kameran och upprepar i s\u00e5ngen:\n\u2013 Can you hear them? Can you hear them? Can you hear a million voices.\nBakom honom st\u00e5r dansarna Keisha von Arnold, Fatou Bah, Lamin Holm\u00e9n och Timothy Waliggo Kakeeto som i en skyddande mur medan han sjunger.\n\u2013 Jag har k\u00e4nt att den h\u00e4r l\u00e5ten ska vara en styrka, att alla ska k\u00e4nna: \u201dokej, vilka \u00e4r mina sv\u00e5righeter, vilka i mitt liv accepterar inte mig f\u00f6r den jag \u00e4r? Vad st\u00e5r i v\u00e4gen, vad k\u00e4nns att det skaver n\u00e5nstans?\u201d F\u00f6r mig har det tyv\u00e4rr varit att jag \u00e4r m\u00f6rk och det har varit ett problem f\u00f6r vissa men d\u00e5 vill jag fira det ist\u00e4llet, d\u00e5 vill jag att dansarna ska se ut som jag, det h\u00e4r ska vara Tusse g\u00e5nger hundra, g\u00e5nger tusen, det ska vara en j\u00e4vla revansch, s\u00e4ger Tusse Chiza.\nFoto: Nils Petter Nilsson Tusse Chiza p\u00e5 scenen under Melodifestivalens repetitioner inf\u00f6r finalen\nFoto: Bj\u00f6rn Lindahl \u201dAtt bli trackad f\u00f6r att jag \u00e4r m\u00f6rk, f\u00f6r att jag \u00e4r svart, \u00e4r inte okej.\u201d Tusse Chiza intervjuas av Aftonbladets Tobbe Ek\nSom 7-\u00e5ring kom han till Sverige 2009 tillsammans med sin moster och andra sl\u00e4ktingar efter att f\u00f6rst ha tillbringat n\u00e4stan tre \u00e5r i ett flyktingl\u00e4ger i Uganda.\nJag \u00e4r m\u00f6rk och det har varit ett problem f\u00f6r vissa\nI tumultet under flykten fr\u00e5n krig och oroligheter i Kongo Kinshasa kom han bort fr\u00e5n sina f\u00f6r\u00e4ldrar.\n\u2013 Jag minns det inte ens men det var mycket rebeller och mycket skjutningar och oroligheter just d\u00e4r vi bodde.\nOch pappa och mamma blev kvar?\n\u2013 Nej, vi tappade bort pappa och mamma i flykten. Vi hamnade p\u00e5 olika... s\u00e5 d\u00e5 var det moster som hittade oss och tog hand om oss.\nFAKTA Tusse Chiza Namn: Tousin \u201dTusse\u201d Chiza.\n\u00c5lder: 19 \u00e5r.\nBor: T\u00e4llberg i Dalarna.\nFamilj: Pappa i Kongo Kinshasa. Bonusfamilj i T\u00e4llberg d\u00e4r han bott sedan 2015.\nBakgrund: Flydde kriget i Kongo Kinshasa som 5-\u00e5ring och hamnade med sin moster och andra sl\u00e4ktingar i flyktingl\u00e4ger i Uganda. Kom som kvotflykting till Sverige och Nora i V\u00e4stmanland 2009 och bor sedan 2015 hos sin bonusfamilj i T\u00e4llberg. Kom till semifinal i \u201dTalang\u201d 2018 och vann \u201dIdol\u201d 2019.\nAktuell: T\u00e4vlar med \u201dVoices\u201d i Melodifestivalens final. L\u00c4S MER\nTusse har inga minnen av sitt liv tillsammans med f\u00f6r\u00e4ldrarna. Hans mamma dog 2016, men pappan, som bor kvar i Kongo Kinshasa, har han regelbunden kontakt med.\n\u2013 F\u00f6rra veckan senast. Han ringde och fr\u00e5gade: \u201dKan man r\u00f6sta fr\u00e5n Kongo? F\u00f6r d\u00e5 ska jag be hela Kongo r\u00f6sta\u201d. Han \u00e4r v\u00e4ldigt entusiastisk, men han viftar alltid med ett varningens finger: \u201dDu ska bli l\u00e4kare\u201d. Okej... Jag bara: \u201dJa, ja\u201d.\nTusse, som egentligen heter Tousin, hamnade f\u00f6rst i Nora i V\u00e4stmanland innan han fick komma till dem som han nu r\u00e4knar som sin svenska familj, sin extramamma och extrapappa i T\u00e4llberg i Dalarna.\nPappa viftar alltid med ett varningens finger: \u201dDu ska bli l\u00e4kare\u201d\nI flyktingl\u00e4gret hade han sjungit i kyrkok\u00f6ren och dr\u00f6mt om att bli pr\u00e4st, den enda som fick sjunga solo. I Sverige blev det hans bonusmamma som i hemlighet anm\u00e4lde honom till TV4:s \u201dTalang\u201d 2018 d\u00e4r han tog sig till semifinal. \u00c5ret d\u00e4rp\u00e5 gjorde han succ\u00e9 och vann \u201dIdol\u201d.\nFoto: Robin Lorentz-Allard Tusse Chiza vann \u201dIdol\u201d 2019\nMed \u201dVoices\u201d \u00e4r han nu segertippad \u00e4ven i Melodifestivalen.\n\u2013 Den handlar om medm\u00e4nsklighet och hopp. Ett budskap som jag hade \u00f6nskat n\u00e4r jag var yngre att det skulle vara s\u00e5, att alla faktiskt f\u00e5r vara sig sj\u00e4lva. Att alla vi \u00e4r m\u00e4nniskor och vi borde lyfta varandra. Att vi alla betyder lika mycket.\nHar du k\u00e4nt att det inte har varit s\u00e5 f\u00f6r dig?\n\u2013 Det har jag ju. I mellanstadiet eller l\u00e5gstadiet kan man tycka att det \u00e4r okej med lite tjafs och br\u00e5k, men n\u00e4r det blir att man trycker p\u00e5 att bara f\u00f6r att du ser annorlunda ut s\u00e5 \u00e4r det en d\u00e5lig sak. Jag vill att alla ska veta att det \u00e4r en styrka att vi \u00e4r s\u00e5 olika, men kom ocks\u00e5 ih\u00e5g att vi har mer gemensamt \u00e4n som skiljer oss \u00e5t. Att bli trackad f\u00f6r att jag \u00e4r m\u00f6rk, f\u00f6r att jag \u00e4r svart, \u00e4r inte okej.\nFoto: Nils Petter Nilsson Bakom Tusse Chiza bildar dansarna Keisha von Arnold, Timothy Waliggo Kakeeto, Lamin Holm\u00e9n och Fatou Bah en mur.\nM\u00e4rker du av rasism nu?\n\u2013 S\u00e5 in i helvete. Men p\u00e5 vissa plattformar. G\u00e5r man in p\u00e5 Flashback, g\u00e5r man in p\u00e5 Twitter s\u00e5 f\u00f6rekommer det. G\u00e5r man in p\u00e5 mina dm:s (direktmeddelanden i sociala plattformar som Facebook, Instagram, TikTok och liknande, reds anm) s\u00e5 f\u00f6rekommer det, s\u00e4ger han.\n\u2013 Det \u00e4r tr\u00e5kigt, men jag t\u00e4nker n\u00e4stan att... det tar inte p\u00e5 mig l\u00e4ngre. Jag \u00e4r n\u00f6jd med vem jag \u00e4r. Jag har m\u00e4nniskor i mitt liv som \u00e4lskar mig och som jag \u00e4lskar. Jag beh\u00f6ver inte f\u00e5 bekr\u00e4ftelse fr\u00e5n n\u00e5n som inte tycker att jag \u00e4r okej.\nL\u00e4ser du, eller raderar du s\u00e5na meddelanden direkt?\n\u2013 Jag l\u00e4ser det. Allts\u00e5, jag \u00e4r s\u00e5 d\u00e5lig p\u00e5 det h\u00e4r. Jag l\u00e4ser allt. Jag googlar mig sj\u00e4lv fem g\u00e5nger om dan, vilket \u00e4r ett misstag, men jag \u00e4r nyfiken. Jag vill veta. Vad har Tobbe Ek skrivit nu? Men ocks\u00e5, n\u00e4r jag l\u00e4ser n\u00e5got rasistiskt s\u00e5 kopplar jag det inte till mig. F\u00f6r den m\u00e4nniskan hade skrivit exakt samma sak vem som \u00e4n stod d\u00e4r och var m\u00f6rk.\nTusse Chiza om...\n...att ha bott i flyktingl\u00e4ger fr\u00e5n 5 till 7 \u00e5rs \u00e5lder:\n\u2013 Det \u00e4r lite konstigt, men jag har bara glada minnen d\u00e4rifr\u00e5n, hur jag sprang runt och spelade fotboll med kompisar och sj\u00f6ng mycket i kyrkan. Men mina lite \u00e4ldre sl\u00e4ktingar har snackat om dagar d\u00e5 vi inte hade mat och d\u00e4r vi var tvungna att g\u00e5 i flera dagar f\u00f6r att hitta vatten.\n...sitt namn:\n\u2013 Tousin \u00e4r lite sv\u00e5rt att uttala, men det \u00e4r n\u00e4stan Tusse och vi var fyra i klassen som hette typ Tussein, Hussein och s\u00e5 vidare. Jag trivs med Tusse f\u00f6r det \u00e4r det namnet som mina v\u00e4nner valde \u00e5t mig, det k\u00e4ndes bra n\u00e4r det kom fr\u00e5n folk man respekterar och tycker om.\n...sitt svarta nagellack:\n\u2013 Jag b\u00f6rjade m\u00e5la naglarna i kanske \u00e5rskurs fem. Jag tyckte att det var skitsnyggt, f\u00f6r jag har haft m\u00e5nga kvinnor omkring mig och de har alltid haft snygga naglar. Men s\u00e5 fick man h\u00f6ra mycket hat och sk\u00e4llsord. Man bara: \u201dVarf\u00f6r?\u201d Det \u00e4r ju inte som att jag tar deras h\u00e4nder och m\u00e5lar deras naglar. Jag minns att jag alltid brukade g\u00f6mma mina naglar i matsalen och p\u00e5 bussen f\u00f6r jag visste att de \u00e4ldre killarna i skolan hade problem med det. Men sen p\u00e5 h\u00f6gstadiet s\u00e5 slutade jag bry mig.\nFoto: Bj\u00f6rn Lindahl Tusse Chiza visar upp sina svartm\u00e5lade naglar\n...att utmana k\u00f6nsroller med sin kl\u00e4dstil:\n\u2013 Jag minns inte s\u00e5 mycket av min barndom men min moster har ber\u00e4ttat att jag brukade springa runt i morsans kjol n\u00e4r jag bara var tv\u00e5 tre \u00e5r gammal. Jag hade v\u00e4l n\u00e5got i mitt huvud som s\u00e4ger att det h\u00e4r \u00e4r estetiskt snyggt och d\u00e5 vill jag ha det. Min moster s\u00e4ger ocks\u00e5 att min mamma var v\u00e4ldigt vacker och alltid kl\u00e4dde sig fint, s\u00e5 det \u00e4r v\u00e4l n\u00e5got jag ocks\u00e5 efterstr\u00e4vade, att vara snygg. Jag dras till det som \u00e4r snyggt bara.\n...k\u00e4rleken:\n\u2013 Jag har aldrig varit i ett f\u00f6rh\u00e5llande. Men jag \u00e4r \u00f6ppen f\u00f6r dejtingtips. Jag f\u00e5r m\u00e5nga dm:s men jag har inte tid... Jag \u00e4r ocks\u00e5 en ganska glad och ut\u00e5t person s\u00e5 jag tror p\u00e5 att man tr\u00e4ffas i verkligheten och f\u00e5r snacka och l\u00e4ra k\u00e4nna varandra. Jag blir nog inte j\u00e4tteintresserad av n\u00e5n som skriver meddelanden.\nSchlager manager \u2013 s\u00e5 t\u00e4vlar du\n\u2713 G\u00e5 in p\u00e5 manager.aftonbladet.se\n\u2713 Alla med Plus t\u00e4vlar utan extra kostnad.\n\u2713 Har du Pluskonto kan du skapa upp till fem \u201dlag\u201d och dela med barn och familj.\n\u2713 Att skaffa Plus kostar 29 kr f\u00f6rsta m\u00e5naden, d\u00e4refter 99 kr - fritt att s\u00e4ga upp n\u00e4r du vill.\nRegler\n\u2713 Vid varje av de fyra delt\u00e4vlingarna: Tippa vilka tv\u00e5 bidrag som g\u00e5r direkt till final och vilka tv\u00e5 som g\u00e5r till Andra chansen.\n\u2713 Andra chansen: V\u00e4lja vilka fyra bidrag som vinner de fyra duellerna.\n\u2713 Finalen: Tippa r\u00e4tt placering p\u00e5 alla 12 finalister.\n\u2713 Utslagsfr\u00e5ga: Vinnarens totalpo\u00e4ng i finalen.\nOBS! Du kan anm\u00e4la dig redan nu p\u00e5 manager.aftonbladet.se men det g\u00e5r ocks\u00e5 att byta dina tips fram till att r\u00f6stningen st\u00e4nger f\u00f6r varje delt\u00e4vling.\nPriser\n1-3:e pris: Apple iPhone 12 64 GB (v\u00e4rde 9900 kr).\nDu kan ocks\u00e5 vinna bonuspriser i Aftonbladets schlagerexpert Tobbe Eks egen liga, anslut till #jagsl\u00e5rtobbeek inne i spelet (iPad i f\u00f6rsta pris).\nD\u00e4r kan du ocks\u00e5 skapa din egen \"hashtag-liga\" och utmana v\u00e4nner.\nAll info hittar du p\u00e5 manager.aftonbladet.se\nKOPIERA L\u00c4NK\nPublicerad: 13 mars 2021 kl. 15.21", "original_url": "https://www.aftonbladet.se/nojesbladet/melodifestivalen/a/M3ElzK/tusse-att-bli-trackad-for-att-jag-ar-svart-ar-inte-okej", "wayback_url": "https://web.archive.org/web/20210313193410/https://www.aftonbladet.se/nojesbladet/melodifestivalen/a/M3ElzK/tusse-att-bli-trackad-for-att-jag-ar-svart-ar-inte-okej", "a_id": "Q76466985-2"}