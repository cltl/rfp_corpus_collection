{"title": "Freddie och Tusse till \u201dIdol\u201d-final", "text": "Freddie och Tusse till \u201dIdol\u201d-final\nVinnaren av \u201dIdol\u201d 2019 heter antingen Freddie Liljegren eller Tusse Chiza. Det stod klart efter fredagens seminfinal. F\u00f6r Dao Di Ponziano slutade det med en tredjeplats.\nI fredagens semifinal av \u201dIdol\u201d fick semifinalisterna Tusse Chiza, Dao Di Ponziano och Freddie Liljegren sjunga tre l\u00e5tar var. Juryn hade valt tv\u00e5 \u2013 en utmanande och en att gl\u00e4nsa till. Idolerna hade sedan sj\u00e4lva valt en l\u00e5t fr\u00e5n ett av sina tidigare framtr\u00e4danden i t\u00e4vlingen.\nJuryn gav Tusse utmaningen att sjunga Eva Dahlgrens \u201d\u00c4ngeln i rummet\u201d, Dao fick ta sig an Zara Larssons \u201dAin't my fault\u201d och Freddie fick tolka Darins tolkning av Magnus Ugglas \u201dAstrologen\u201d.\n\u00c4ven om Kisthi Tomita g\u00e4rna hade sett att Freddie haft mer n\u00e4rvaro i verspartierna, m\u00f6ttes l\u00e5tnumren av idel ber\u00f6m. Nikki Amini tyckte att Dao hade f\u00e5tt den tuffaste utmaningen, men att hon l\u00f6ste det briljant.\n\u2013 Jag tycker verkligen att du visar alla kvaliteter hos en nutida popartist, sade Nikki Amini.\nDet fanns inf\u00f6r semifinalen orostecken kring Daos h\u00e4lsotillst\u00e5nd efter att artisten r\u00e5kat ut f\u00f6r en hj\u00e4rnskakning n\u00e4r hon testade ett virtual reality-spel. Men olyckan s\u00e5g inte ut att ha p\u00e5verkat 17-\u00e5ringen n\u00e4mnv\u00e4rt.\nHon fick sedan gl\u00e4nsa med Ellie Gouldings \u201dLove me like your do\u201d, Freddie gl\u00e4nste med Coldplays \u201dViva la vida\u201d och Tusse med Jackson 5:s \u201dI want you back\u201d.\nF\u00f6r att betona utvecklingen som semifinalisterna har g\u00e5tt igenom under t\u00e4vlingen fick de till sist ocks\u00e5 chansen att sjunga varsin l\u00e5t som de har framf\u00f6rt tidigare under s\u00e4songen. Tusse framf\u00f6rde Rag'n'bone Mans \u201dHuman\u201d och Dao sj\u00f6ng Radioheads \u201dCreep\u201d.\nFreddies leverans av Stevie Wonders \u201dIsn't she lovely\u201d hyllades stort av Anders Bagge.\n\u2013 Jag skulle kunna sitta h\u00e4r och lyssna i timmar, l\u00e5t efter l\u00e5t. S\u00e5 bra \u00e4r du, och du ska inte h\u00e4nga l\u00f6st. Jag hoppas att du kommer till Globen, sade jurymedlemmen.\nAnders Bagge fick som han hoppades. Tittarna r\u00f6stade fram Freddie Liljegren och Tusse Chiza till finalen i Globen den 5 december.\n\u2013 Det h\u00e4r \u00e4r inte sant. Jag vill inte prata, sade en r\u00f6rd Tusse, varp\u00e5 Freddie tog vid:\n\u2013 Det har varit en berg- och dalbana utan dess like, nu \u00e4r jag och Tusse i m\u00e5l.\nF\u00f6r Dao Di Ponziano slutade \u201dIdol\u201d-resan med en tredjeplats och d\u00e5 kunde hon inte h\u00e5lla tillbaka t\u00e5rarna. Efter en stund samlade hon sig och ber\u00f6mde d\u00e5 sina medt\u00e4vlande, innan hon kommenterade sin egen insats.\n\u2013 Jag har s\u00e5 mycket mer att g\u00e5 f\u00f6r. Jag har gjort mycket h\u00e4r och jag hoppas att jag har satt ett avtryck \u2013 det h\u00e4r varit mitt m\u00e5l, s\u00e5 jag \u00e4r definitivt n\u00f6jd.\nResultatet i semifinalen inneb\u00e4r att \u201dIdol\u201d f\u00f6r femte s\u00e4songen i rad kommer att vinnas av en man.", "original_url": "https://www.sydsvenskan.se/2019-11-29/freddie-och-tusse-till-idol-final", "wayback_url": "https://web.archive.org/web/20191129225446/https://www.sydsvenskan.se/2019-11-29/freddie-och-tusse-till-idol-final", "a_id": "Q76466985-0"}