{"title": "Sehnit lancia Dark Room e si racconta in un'intervista", "text": "Sehnit lancia Dark Room e si racconta in un'intervista\nQuest\u2019anno compir\u00e0 40 anni, \u00e8 affascinante, solare e comunicativa: Senhit, cantante italo-eritrea, ha appena pubblicato il suo primo singolo in italiano dopo pi\u00f9 di 10 anni durante i quali ha girato il mondo in tourn\u00e9e, cantando soprattutto in inglese. Lei \u00e8 di Bologna per\u00f2, una bolognese DOC, con tanto di accento emiliano anche se, confessa sinceramente a iO Donna, non senza rammarico, \u00abI tortellini non li so fare, ma d\u2019altra parte non so cucinare neanche eritreo\u00bb.\nL\u2019abbiamo incontrata in un bar a Milano, era nel capoluogo lombardo proprio per promuovere il suo nuovo lavoro, Dark Room, per realizzare il quale ha lavorato con Luca Tommassini. \u00abQuesto singolo \u00e8 arrivato al momento giusto \u2013 ci ha raccontato Senhit \u2013 prima di tutto mi sento pronta artisticamente e poi \u00e8 il momento giusto per cantare in italiano. Sono eritrea di origine ma mi sento innanzi tutto italiana e dopo tanto tempo, dopo un percorso internazionale, ho voluto tornare a cantare in italiano, proprio ora, in questo preciso momento storico in cui il clima \u00e8 cos\u00ec infiammato: volevo cantare nella mia lingua, nel mio Paese, in questo preciso istante\u00bb.\nSenhit \u00e8 nata e vissuta in Emilia, figlia di genitori arrivati in Italia circa 45 anni fa dal Paese africano, \u00e8 diventata ufficialmente italiana, assieme al fratello e alla sorella, fra i sei e i sette anni, era ancora una bambina. La cittadinanza \u00e8 arrivata come conseguenza di quella concessa ai genitori. Erano gli anni \u201980 del secolo scorso, il clima era molto diverso, la madre e il padre di Senhit avevano gi\u00e0 aperto un\u2019attivit\u00e0: \u00abRicordo bene il giorno in cui io e i miei fratelli siamo diventati italiani a tutti gli effetti \u2013 racconta \u2013 ci fu una festa enorme, come si fa per un matrimonio. Allestimmo il nostro garage, abitavamo fuori Bologna, nel quartiere San Ruffillo. Invitammo parenti e amici, praticamente tutto il quartiere. Fu un grande evento\u00bb.\nAl tempo l\u2019atmosfera rispetto alle persone di colore era molto diversa, anche se, tutt\u2019oggi, ci tiene a precisare Senhit, Bologna rimane una citt\u00e0 accogliente: \u00abIo non faccio parte di un campione perfetto, il mio mestiere ancora \u00e8 affascinante per la maggior parte delle persone e quindi non credo di essere rappresentativa, ma Bologna perso sia rimasta tollerante. Mia sorella e mia nipote per\u00f2 mi raccontano di sentire un clima diverso. Io e mia sorella abbiamo frequentato le scuole in un tempo in cui non era cos\u00ec frequente avere in classe bimbi di colore. Eravamo praticamente le uniche e nonostante questo non ho mai respirato tensione o paura, eravamo molto serene. Con mia nipote, che ha 14 anni, e mia sorella, che lavora a contatto con il pubblico, ne parliamo. Ora si sente la differenza, mia nipote vive la scuola certamente peggio di come l\u2019abbiamo vissuta io e mia sorella, c\u2019\u00e8 paura, c\u2019\u00e8 diffidenza\u00bb.\nA Bologna la comunit\u00e0 eritrea \u00e8 molto radicata, \u00e8 composta da circa 10mila italo-eritrei, ma il dibattito sullo Ius Soli, che \u00e8 tornato ad animare la politica, non \u00e8 penetrato pi\u00f9 di tanto: \u00abSi parla molto di politica \u2013 continua ancora Senhit \u2013 ma non dello Ius Soli in particolare\u00bb.\nLei, italiana da pi\u00f9 di 30 anni, ha le idee chiare sull\u2019argomento: \u00abIo prendo come esempio mia mamma. Per lei arrivare in Italia dall\u2019Eritrea non \u00e8 stato facile, non \u00e8 nata qui, come me. Ha dovuto studiare, all\u2019inizio per imparare l\u2019italiano guardava la televisione, soprattutto la pubblicit\u00e0. Poi ha frequentato le scuole serali e preso il diploma. Con noi si \u00e8 sempre sforzata di mantenere le tradizioni eritree e allo stesso tempo di fare in modo che ci integrassimo il pi\u00f9 possibile. A casa si \u00e8 sempre parlato italiano, solo quando \u00e8 arrabbiata mia mamma parla eritreo. A tavola c\u2019\u00e8 spazio per la cucina bolognese ma anche per quella eritrea. \u00c8 importante mantenere le tradizioni ma noi siamo bolognesi e dunque a tavola ci sono anche i tortellini, magari a fianco allo zighini, senza mai mescolare le cose ovviamente. Io credo che \u2013 ha continuato sicura \u2013la cittadinanza italiana debba essere sudata, guadagnata. Devi dimostrare che ci tieni, che vuoi integrarti, che ti impegni e rispetti le usanze del Paese che ti ospita e una volta che la ottieni ne devi andare fiero\u00bb.\nSenhit, che arriva da una carriera nel mondo dei musical, \u00e8 stata nel cast de \u2018Il Re Leone\u2019, di \u2018Saranno Famosi\u2019, di \u2018Hair\u2019, e ha collaborato con gli Stadio e Massimo Ranieri, sta lavorando al suo nuovo album. Intanto il video del singolo \u2018Black Room\u2019, diretto appunto da Luca Tommassini (\u2018Amici\u2019, \u2018X Factor\u2019) sar\u00e0 pubblicato il 4 aprile. iO Donna ve lo propone come anticipazione esclusiva.", "original_url": "https://www.iodonna.it/spettacoli/musica/2019/04/03/senhit-la-cantante-italo-eritrea-ne-so-qualcosa-di-integrazione-e-di-cittadinanza-che-va-sudata/", "wayback_url": "https://web.archive.org/web/20190403113301/https://www.iodonna.it/spettacoli/musica/2019/04/03/senhit-la-cantante-italo-eritrea-ne-so-qualcosa-di-integrazione-e-di-cittadinanza-che-va-sudata/", "a_id": "Q240907-9"}