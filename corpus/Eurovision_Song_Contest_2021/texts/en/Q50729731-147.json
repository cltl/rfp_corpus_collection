{"title": "Eurowizja 2021: wiemy, kto skomentuje konkurs. Zaskakuj\u0105cy duet!", "text": "Eurowizja 2021: wiemy, kto skomentuje konkurs. Zaskakuj\u0105cy duet!\nPrzed nami maj, a wraz z nim Eurowizja 2021! Tegoroczny konkurs b\u0119dzie wyj\u0105tkowy pod wieloma wzgl\u0119dami. Jednym z nich jest zmiana na stanowisku komentatora Eurowizji. A w zasadzie to komentator\u00f3w, bo w tym roku Telewizja Polska zdecydowa\u0142a si\u0119 na zaanga\u017cowanie a\u017c dw\u00f3ch os\u00f3b. S\u0105 to twarze dobrze znane fanom konkursu \u2013 Marek Sierocki i Olek Sikora.\nPrzez prawie trzy dekady Konkurs Piosenki Eurowizji komentowa\u0142 Artur Orzech. Niestety w marcu wsp\u00f3\u0142praca wieloletniego komentatora z Telewizj\u0105 Polsk\u0105 zako\u0144czy\u0142a si\u0119. Tym samym TVP musia\u0142a zaanga\u017cowa\u0107 inne osoby do przeprowadzenia relacji na \u017cywo z widowiska.\nEurowizja 2021: konkurs skomentuj\u0105 Marek Sierocki i Olek Sikora\nTelewizja trafi\u0142a w przewidywania fan\u00f3w konkursu. Ci wskazywali, \u017ce Marek Sierocki powinien zast\u0105pi\u0107 Artura Orzecha tak\u017ce na stanowisku komentatora Eurowizji. W\u015br\u00f3d potencjalnych kandydat\u00f3w pojawiali si\u0119 m.in. Mateusz Szymkowiak, Agata Konarska czy Maria Szab\u0142owska. Ostatecznie za sterami pulpitu komentatorskiego zasi\u0105dzie tak\u017ce Olek Sikora. Co ciekawe, to nie pierwszy raz, gdy dwie osoby komentowa\u0142y Eurowizj\u0119 dla polskich odbiorc\u00f3w. W latach 1992-1993, kiedy to Polska jeszcze nie uczestniczy\u0142a w wydarzeniu, relacj\u0119 z konkursu zdawali Artur Orzech i Maria Szab\u0142owska. Rok p\u00f3\u017aniej Polska zadebiutowa\u0142a. Edyta G\u00f3rniak wy\u015bpiewa\u0142a dla nas drugie miejsce z ballad\u0105 To nie ja i od tej pory (z przerw\u0105 w latach 1996-1997) konkurs komentowa\u0142 Artur Orzech.\nMarek Sierocki i Olek Sikora \u2013 kim s\u0105 komentatorzy Eurowizji?\nMarek Sierocki to dziennikarz muzyczny, kt\u00f3ry sw\u00f3j debiut telewizyjny zaliczy\u0142 jeszcze w latach 80. W czasie swojej kariery piastowa\u0142 szereg funkcji zwi\u0105zanych z muzyk\u0105. Kierowa\u0142 Krajowym Festiwalem Piosenki Polskiej w Opolu czy redakcj\u0105 rozrywki Telewizji Polskiej. Marek Sierocki najcz\u0119\u015bciej kojarzony jest z programem Teleexpress, w kt\u00f3rym od ponad 30 lat pe\u0142ni rol\u0119 eksperta muzycznego, prowadz\u0105c w\u0142asny k\u0105cik i polecaj\u0105c ciekawe propozycje. W marcu 2021 zast\u0105pi\u0142 Artura Orzecha w roli konferansjera w Szansie na Sukces.\nEurowizja 2021: Marek Sierocki jednym z komentator\u00f3w konkursu. Fot. www.teleexpress.tvp.pl\nOlek Sikora swoj\u0105 przygod\u0119 z mediami zacz\u0105\u0142 w 2011 roku. W pierwszych latach zwi\u0105zany ze stacjami muzycznymi \u2013 Viva Polska i 4fun.tv. W latach 2015-2019 reporter portalu Plotek.pl. Od 2016 roku regularnie pojawia\u0142 si\u0119 w programie Pytanie na \u015aniadanie jako ekspert od \u015bwiata show-biznesu, a trzy lata p\u00f3\u017aniej zosta\u0142 jednym ze wsp\u00f3\u0142prowadz\u0105cych format. Ponadto widzowie telewizyjnej jedynki mog\u0105 kojarzy\u0107 Olka Sikor\u0119 z takich program\u00f3w jak Dance Dance Dance czy 57. Krajowego Festiwalu Piosenki Polskiej w Opolu. W 2018 roku by\u0142 jednym z wys\u0142annik\u00f3w TVP na Eurowizj\u0119 w Lizbonie. Z kolei rok p\u00f3\u017aniej wsp\u00f3\u0142prowadzi\u0142 Eurowizj\u0119 Junior 2019, zako\u0144czon\u0105 sukcesem Viki Gabor.\nEurowizja 2021: Olek Sikora skomentuje konkurs. Fot. eurowizja.tvp.pl / Waldemar Kompa\u0142a\nEurowizja 2021: co wiemy?\nTegoroczna Eurowizja odb\u0119dzie si\u0119 w dniach 18, 20 i 22 maja w Ahoy Arenie w Rotterdamie. Cz\u0119\u015b\u0107 zesz\u0142orocznych plan\u00f3w organizator\u00f3w zobaczymy w tym roku. Konkurs poprowadz\u0105 Chantal Janzen, Jan Smit i Edsilia Rombley oraz NikkieTutorials. Nie zmieni si\u0119 ani slogan, ani projekt sceny autorstwa Floriana Wiedera. Zachowano r\u00f3wnie\u017c podzia\u0142 kraj\u00f3w na p\u00f3\u0142fina\u0142y. Od\u015bwie\u017cono natomiast logo Eurowizji 2021. Znacz\u0105c\u0105 r\u00f3\u017cnic\u0105 w stosunku do Eurowizji 2020 jest mo\u017cliwo\u015b\u0107 wyst\u0119pu z wgranymi ch\u00f3rkami.\nZe wzgl\u0119du na niepewn\u0105 sytuacj\u0119 epidemiologiczn\u0105 EBU przygotowa\u0142a cztery scenariusze organizacji wydarzenia. Jednak jak ju\u017c wiemy, obecnie pod uwag\u0119 brane s\u0105 ju\u017c tylko trzy warianty. Chc\u0105c zabezpieczy\u0107 si\u0119 przed ewentualnym brakiem mo\u017cliwo\u015bci zorganizowania wyst\u0119p\u00f3w na \u017cywo w Rotterdamie, organizatorzy poprosili nadawc\u00f3w o nagranie konkursowych prezentacji wcze\u015bniej. 26 zesz\u0142orocznych uczestnik\u00f3w potwierdzi\u0142o udzia\u0142 w Eurowizji w Rotterdamie. Z udzia\u0142u zrezygnowa\u0142a Armenia, a Bia\u0142oru\u015b zosta\u0142a zdyskwalifikowana.", "original_url": "https://eurowizja.org/eurowizja-2021-komentator-olek-sikora-marek-sierocki/", "wayback_url": "https://web.archive.org/web/20210430140953/https://eurowizja.org/eurowizja-2021-komentator-olek-sikora-marek-sierocki/", "a_id": "Q50729731-147"}