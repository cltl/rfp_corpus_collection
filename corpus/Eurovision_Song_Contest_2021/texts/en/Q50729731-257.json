{"title": "T-Mobile onderzoekt problemen met stemmen tijdens Eurovisie Songfestival", "text": "T-Mobile onderzoekt problemen met stemmen tijdens Eurovisie Songfestival\nT-Mobile onderzoekt wat er zaterdag is misgegaan bij het stemmen tijdens de finale van het Eurovisie Songfestival. Volgens de organisatie van het evenement ligt het probleem bij de Nederlandse tak van de telecomprovider.\nHonderden mensen kregen zaterdag een melding dat hun stem niet was meegeteld omdat deze te laat binnen was. Zij hadden echter wel op tijd gestemd.\nVan een storing was geen sprake, zegt een woordvoerder van T-Mobile. \"We hebben er nog geen zicht op wat er aan de hand was en zijn onderzoek aan het doen naar waar het probleem dan wel lag.\"\nHet is niet duidelijk om hoeveel stemmen het precies gaat. De European Broadcasting Union (EBU), de koepel die het Songfestival organiseert, liet eerder al weten de Nederlandse stemproblemen te betreuren. Desondanks is de uitslag geldig. Alle stemmen die wel zijn binnengekomen, zijn gecontroleerd.\nVoor de uitslag van het Songfestival tellen de publieksstemmen voor 50 procent. Het andere deel wordt bepaald door de internationale vakjury's. Itali\u00eb won zaterdag vooral door de stemmen van het publiek, en die uitslag klopt volgens de EBU dus.", "original_url": "https://www.nu.nl/tech/6135624/t-mobile-onderzoekt-problemen-met-stemmen-tijdens-eurovisie-songfestival.html", "wayback_url": "https://web.archive.org/web/20210526092654/https://www.nu.nl/tech/6135624/t-mobile-onderzoekt-problemen-met-stemmen-tijdens-eurovisie-songfestival.html", "a_id": "Q50729731-257"}