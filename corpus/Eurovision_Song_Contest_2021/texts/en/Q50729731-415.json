{"title": "I M\u00e5neskin sono al decimo posto della Billboard 200 Global", "text": "I M\u00e5neskin sono al decimo posto della Billboard 200 Global\nIn cima i BTS. Poi in ordine sparso Dua Lipa, Lil Nas X, Doja Cat, Justin Bieber e al decimo posto loro: i M\u00e5neskin, con Zitti e buoni. Parliamo della Billboard 200 Global excl. USA ovvero delle canzoni pi\u00f9 ascoltate al mondo, senza contare il mercato US, e una band italiana finalmente compare nelle prime posizioni.\nInutile dire quanto sia un successo incredibile che segue la vittoria all\u2019Eurovision Song Contest del 22 maggio e vede un aumento degli streaming mondiali che da allora continuano a crescere esponenzialmente. In crescita anche l\u2019interesse da parte della stampa di ogni Paese: dal Guardian alla BBC, dal New York Times a El Pais. E per la prima volta Billboard US ha pubblicato anche una nostra intervista al gruppo.\nStesso discorso per gli artisti: dopo l\u2019endorsement dei Royal Blood e dei Franz Ferdinand anche Miley Cyrus continua a lanciare messaggi di apprezzamento al gruppo. Dopo che Damiano l\u2019aveva taggata in una story dove cantava la canzone di Miley, Midnight Sky, lei l\u2019ha ripostata scrivendo My Best Friends.\nI M\u00e5neskin sono stati protagonisti delle cronache settimana scorsa anche perch\u00e9 hanno interrotto la collaborazione con la loro storica manager Marta Don\u00e0, che ne ha dato notizia sui social.", "original_url": "https://www.billboard.it/musica/rock/i-maneskin-sono-al-decimo-posto-della-billboard-200-global/2021/06/0967394/", "wayback_url": "https://web.archive.org/web/20210619190140/https://www.billboard.it/musica/rock/i-maneskin-sono-al-decimo-posto-della-billboard-200-global/2021/06/0967394/", "a_id": "Q50729731-415"}