{"title": "Finale Eurovision 2021: Gabriele Corsi e Cristiano Malgioglio al commento", "text": "Finale Eurovision 2021: Gabriele Corsi e Cristiano Malgioglio al commento\nCambia la coppia al timone del commento italiano per la finale dell\u2019Eurovision Song Contest 2021: ad accompagnare gli spettatori nell\u2019ultima serata del contest, in onda su Rai 1 il prossimo 22 maggio, saranno le voci in diretta da Roma di Gabriele Corsi e Cristiano Malgioglio.\nDopo diversi anni, quindi, la Rai lascia a casa l\u2019ormai affiatato duo composto da Federico Russo e Flavio Insinna. Come invece annunciato qualche giorno fa, le voci delle semifinali su Rai 4 del 18 e 20 maggio saranno quelle di Ema Stokholma e Saverio Raimondo.\nGabriele Corsi: dal trio Medusa a Rai 1\nPartito come membro del trio Medusa alla guida dello show radiofonico Chiamate Roma Triuno Triuno di Radio Deejay, Gabriele Corsi si \u00e8 fatto conoscere negli ultimi anni per le sue doti di conduttore grazie al passaggio nel gruppo editoriale Discovery Italia.\nTra esperienze come Take me out \u2013 Esci con me su Real Time a Deal with it \u2013 Stai al gioco su Nove, per Corsi non sono mancate anche esperienze in Rai. Nel 2018 ha condotto la quinta edizione di Boss in incognito su Rai 2 e nello stesso anno \u00e8 stato al timone di Reazione a catena \u2013 L\u2019intesa vincente.\nCristiano Malgioglio: l\u2019Eurovision gi\u00e0 vicino nel 2018\nIl cantautore Cristiano Malgioglio, volto ormai storico del piccolo schermo tornato prepotentemente in auge dopo l\u2019esperienza al Grande Fratello Vip nel 2017, non ha mai nascosto la sua passione per l\u2019Eurovision.\nPi\u00f9 volte si \u00e8 lasciato andare a commenti sul festival di musica europeo e sugli artisti italiani che avrebbe visto bene sul palco. Tra le altre cose, nel 2019 ha firmato \u201cAmarsi in due\u201c, la versione italiana di \u201cAmar pelos dois\u201d di Salvador Sobral, cantata Arisa e contenuta nel suo album \u201cUna nuova Rosalba in citt\u00e0\u201d.\nGi\u00e0 nel 2018 fu vicino al commento della finale dell\u2019Eurovision, occasione poi sfumata in quanto il cantante accett\u00f2 di prendere parte al Grande Fratello 15 di Barbara D\u2019Urso, come opinionista insieme a Simona Izzo.", "original_url": "https://www.eurofestivalnews.com/2021/04/09/finale-eurovision-2021-gabriele-corsi-e-cristiano-malgioglio-al-commento/", "wayback_url": "https://web.archive.org/web/20210409175104/https://www.eurofestivalnews.com/2021/04/09/finale-eurovision-2021-gabriele-corsi-e-cristiano-malgioglio-al-commento/", "a_id": "Q50729731-124"}