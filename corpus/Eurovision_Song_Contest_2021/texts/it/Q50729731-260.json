{"title": "Eurovision 2021, la finale anche in audiodescrizione. Novit\u00e0 al commento su Radio 2", "text": "Eurovision 2021, la finale anche in audiodescrizione. Novit\u00e0 al commento su Radio 2\nLa conferenza stampa della Rai che si \u00e8 svolta stamattina alla vigilia della finale dell\u2019Eurovision 2021, \u00e8 stata portatrice di numerose novit\u00e0. Una di queste \u00e8 che nel segno di una sempre maggiore inclusivit\u00e0, la tv pubblica italiana render\u00e0 la serata accessibile da Rai Pubblica Utilit\u00e0 anche alle persone cieche, attraverso l\u2019audiodescrizione in diretta sul canale dedicato di Rai Uno e su Rai Play.\nAccanto ai sottotitoli in diretta dallo Studio di Saxa Rubra \u2013 che ormai da anni, sulla pagina 777 di Televideo, accompagnano questa produzione, garantendo ai sordi la piena comprensibilit\u00e0 anche dei testi di tutte e 26 le canzoni \u2013 l\u2019audiodescrizione garantir\u00e0 all\u2019utenza cieca di cogliere tutti i dettagli, dai colori alle luci, alla scenografia, ai costumi, alle acconciature, alle coreografie, che contribuiscono alla migliore percezione di un evento di per s\u00e9 spettacolare.\nUn evento di respiro internazionale, che Rai Accessibilit\u00e0 ha reso fruibile per tutti includendo gli utenti sordi e ciechi, abbattendo tutte le barriere della comunicazione nella \u201cvisione\u201d e nell\u2019\u201dascolto\u201d dell\u2019intera manifestazione.\nAccanto a questo si segnala la variazione al commento su Radio 2: rispetto alle anticipazioni infatti, il direttore di Rai 1 Stefano Coletta ha annunciato che al commento radiofonico accanto ad Ema Stokholma non ci sar\u00e0 Saverio Raimondo bens\u00ec il giornalista di Repubblica Gino Castaldo, dunque ricomponendo la collaudata coppia radiofonica che ha gi\u00e0 commentato anche Sanremo oltre all\u2019Eurovision 2019 e allo show sostitutivo 2020 \u201cEurovision: Europe shine a light\u201d.", "original_url": "https://www.eurofestivalnews.com/2021/05/21/eurovision-2021-la-finale-anche-in-audiodescrizione-novita-al-commento-su-radio-2/", "wayback_url": "https://web.archive.org/web/20210521191228/https://www.eurofestivalnews.com/2021/05/21/eurovision-2021-la-finale-anche-in-audiodescrizione-novita-al-commento-su-radio-2/", "a_id": "Q50729731-260"}