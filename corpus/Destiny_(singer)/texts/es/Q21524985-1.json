{"title": "Junior Eurovision 2015, vince \"Not my soul\" di Destiny Chukunyere (Malta). Male l'Italia", "text": "Junior Eurovision 2015, vince \"Not my soul\" di Destiny Chukunyere (Malta). Male l'Italia\nLo Junior Eurovision Song Contest resta nel bacino del Mediterraneo. Dopo due anni, \u00e8 di nuovo Malta a portarsi a casa il titolo: vince \u201cNot my soul\u201d di Destiny Chukunyere. Una canzone gi\u00e0 da tempo indicata come una delle favorite per la vittoria finale, ampiamente meritata anche vista l\u2019ottima interpretazione fornita dalla giovanissima interprete. Se vogliamo, un segnale anche importante per un\u2019Europa cosmopolita, visto che la neo campionessa \u00e8 figlia di un calciatore nigeriano.\nTesta a testa con Mika Varosyan dell\u2019Armenia, secondo, mentre terza a sorpresa \u00e8 Lina Kuduzovic della Slovenia. Male, malissimo oltre le previsioni l\u2019Italia: \u201cViva\u201d di Chiara e Martina Scarpari \u00e8 penultima con appena 34 punti con San Marino che festeggia la prima storica vittoria sui cugini tricolori: dodicesima ex aequo con 36 punti, ma soprattutto con i primi 12 punti della sua storia eurovisiva, arrivati dall\u2019Ucraina\nL\u2019Australia paga probabilmente un brano bellissimo ma troppo \u201cadulto\u201d e chiude ottava davanti ai padroni di casa della Bulgaria. Male i Paesi Bassi, incastrati fra Italia e San Marino. Buon debutto per l\u2019Irlanda, dodicesima con un brano molto difficile. Resta da capire ora se Malta sia pronta a due anni di distanza per ospitare di nuovo la manifestazione o passer\u00e0 la mano. Per l\u2019Italia, dopo il successo dell\u2019anno scorso, decisamente un brutto risveglio.", "original_url": "http://eurofestivalnews.com/2015/11/21/junior-eurovision-2015-vince-not-my-soul-destiny-chukunyere-malta-male-litalia/", "wayback_url": "https://web.archive.org/web/20151122220511/http://eurofestivalnews.com/2015/11/21/junior-eurovision-2015-vince-not-my-soul-destiny-chukunyere-malta-male-litalia/", "a_id": "Q21524985-1"}