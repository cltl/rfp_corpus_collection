{"title": "Junior Eurovision 2015, \"Not my soul\" per la maltese Destiny Chukunyere", "text": "Junior Eurovision 2015, \"Not my soul\" per la maltese Destiny Chukunyere\nMalta cala l\u2019asso ed entra nel ristretto novero delle favorite per la vittoria allo Junior Eurovision Song Contest 2015. E\u2019 stata infatti presentata stamattina \u201cNot my soul\u201c, la canzone che Destiny Chukunyere canter\u00e0 il prossimo 21 novembre sul palco di Sofia. Per la ragazzina nata a Malta da padre nigeriano (ex calciatore della massima serie oggi cittadino maltese) un pezzo dal grande potenziale radiofonico.\nUn brano che strizza l\u2019occhio agli spiritual americani ed esalta la voce potente dell\u2019interprete. E soprattutto, che porta la firma, oltrech\u00e8 come da regolamento della stessa Chukunyere, dello stesso team che negli ultimi due anni ha portato all\u2019isola una vittoria (quella di Gaia Cauchi) ed un quarto posto (con Federica Falzon), ovvero Matt Muxu Mercieca ed Elton Zarb.\nRestano a questo punto soltanto due canzoni da svelare: la prima \u00e8 quella dell\u2019Irlanda debuttante, che il prossimo 8 novembre celebrer\u00e0 la sua finale fra i due cantanti \u2013 con brani inediti \u2013 che hanno vinto le semifinali (sar\u00e0 un pezzo in gaelico, lingua che debutta allo Junior Eurovision e torna in ambito eurovisivo dopo l\u2019unica esperienza del 1972); l\u2019altro \u00e8 quello di San Marino, che deve ancora annunciare anche l\u2019artista e lo far\u00e0 a ridosso della deadline.", "original_url": "http://eurofestivalnews.com/2015/10/26/junior-eurovision-2015-not-my-soul-per-la-maltese-destiny-chukunyere/", "wayback_url": "https://web.archive.org/web/20151026182902/http://eurofestivalnews.com/2015/10/26/junior-eurovision-2015-not-my-soul-per-la-maltese-destiny-chukunyere/", "a_id": "Q21524985-3"}