{"title": "Destiny uit Malta wint Junior Songfestival", "text": "Destiny uit Malta wint Junior Songfestival\nHet festival werd gehouden in de Bulgaarse hoofdstad Sofia en was rechtstreeks te zien op NPO 3. Het was de dertiende editie.\nVoor Nederland deed de 15-jarige Shalisa van der Laan mee. Zij eindigde met het zelfgeschreven lied Million Lights als vijftiende. De uitslag werd voor de helft bepaald door een vakjury en voor de andere helft door stemmende kijkers.\n\"Het is natuurlijk jammer, maar ik ben ontzettend tevreden\", zei Shalisa na de finale. \"Het ging hartstikke goed en ik ben trots op mezelf. Die puntentelling maakt me eigenlijk niet zoveel uit. Ik kreeg veel complimenten. Mensen zeiden dat het nog beter ging dan bij de repetitie. Maar ik heb het zelf nog niet teruggezien.\"\nFans\nDe jonge artieste, die zichzelf begeleidde op piano, bedankt haar fans voor de steun en de vele 'succeswensen, foto's en lieve berichtjes'. \"Het is echt leuk dat er zoveel mensen achter me stonden. Ik wil iedereen daar heel erg voor bedanken. Ik ben zo blij dat ik dit mocht doen. Het was geweldig. We gaan hier nu ook gewoon feestvieren.\"\nDe vijftiende plek betekent ook absoluut niet dat Shalisa haar muzikale ambities naar beneden bijstelt. Een carri\u00e8re als zangeres is nog steeds haar grote doel. \"De komende tijd wil ik heel graag nieuwe liedjes gaan schrijven. En ik blijf natuurlijk muziek maken en pianospelen.\"\nVincenzo Cantiello\nDe winnaar van vorig jaar, Vincenzo Cantiello uit Itali\u00eb, trad zaterdagavond tijdens de puntentelling ook nog even op. Nederland won het festival \u00e9\u00e9n keer: in 2009 was dat Ralf met het lied Click Clack.", "original_url": "http://www.nu.nl/muziek/4169626/destiny-malta-wint-junior-songfestival.html", "wayback_url": "https://web.archive.org/web/20151123001418/http://www.nu.nl/muziek/4169626/destiny-malta-wint-junior-songfestival.html", "a_id": "Q21524985-5"}