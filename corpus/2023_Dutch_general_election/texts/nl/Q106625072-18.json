{"title": "Caroline van der Plas weer lijsttrekker BBB", "text": "Caroline van der Plas weer lijsttrekker BBB\nANP Caroline van der Plas in de Tweede Kamer\nOp weg naar TK2023 NOS Nieuws \u2022 vandaag, 16:14 Caroline van der Plas weer lijsttrekker BBB\nCaroline van der Plas wordt zoals verwacht opnieuw de lijstrekker van de BoerBurgerBeweging (BBB). Dat laat het partijbestuur weten. Van der Plas is een van de oprichters van de partij.\nIn 2021 kwam BBB onder haar aanvoering met \u00e9\u00e9n zetel de Tweede Kamer in. Naar verwachting worden dat er na de verkiezingen veel meer; in de laatste Peilingwijzer (een gewogen gemiddelde van verschillende peilingen) staat BBB op ruim twintig zetels.\nVan der Plas noemt het \"top\" dat ze weer lijsttrekker wordt. \"Het Kamerwerk is het allermooiste werk dat ik ooit gedaan heb.\"\nPremierskandidaat?\nWie de premierskandidaat is voor BBB, laat de partij nog in het midden. Van der Plas zei daar eerder over dat het niks voor haar zou zijn. Nu zegt ze: \"Wat de toekomst verder brengt, dat besluit ik op een later tijdstip.\"\nDe partij neemt nog zo'n anderhalve maand de tijd om de rest van de kieslijst samen te stellen. Begin september wordt de conceptlijst aan de leden voorgelegd, die er dan een paar weken later over kunnen stemmen.\nBBB laat weten ruim 500 aanmeldingen gekregen te hebben van mensen die Kamerlid willen worden. De aanmeldtermijn is inmiddels gesloten.\nBij de laatste verkiezingen, voor de Provinciale Staten, werd BBB in alle provincies de grootste. De partij bestuurt de komende jaren in tien provincies mee.", "original_url": "https://nos.nl/collectie/13944/artikel/2483266-caroline-van-der-plas-weer-lijsttrekker-bbb", "wayback_url": "https://web.archive.org/web/20230718152239/https://nos.nl/collectie/13944/artikel/2483266-caroline-van-der-plas-weer-lijsttrekker-bbb", "a_id": "Q106625072-18"}