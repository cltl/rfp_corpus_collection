{"title": "Stand-up komi\u010dka Bianca Cristovao: Humorem se u\u017eiv\u00edm t\u011b\u017eko. Tak\u017ee k tomu ven\u010d\u00edm psy a \u010dtu ciz\u00ed sc\u00e9n\u00e1\u0159e", "text": "Stand-up komi\u010dka Bianca Cristovao: Humorem se u\u017eiv\u00edm t\u011b\u017eko. Tak\u017ee k tomu ven\u010d\u00edm psy a \u010dtu ciz\u00ed sc\u00e9n\u00e1\u0159e\n\u201eV \u010cesku se zat\u00edm \u017e\u00e1nr stand-up comedy rod\u00ed, ale tady v LA je specializovan\u00fdch comedy klub\u016f nespo\u010det. My v\u0161ichni, kdo se t\u00edm sna\u017e\u00edme u\u017eivit, nav\u00edc vystupujeme taky po kav\u00e1rn\u00e1ch, v alternativn\u00edch divadlech, prost\u011b kdekoli. A ob\u010das i n\u011bkolikr\u00e1t za den.\u201c Bianca do m\u011bs\u00edce absolvuje pr\u016fm\u011brn\u011b patn\u00e1ct regul\u00e9rn\u00edch vystoupen\u00ed, ze kter\u00fdch j\u00ed plyne zisk ze vstupn\u00e9ho, ale hl\u00e1\u0161ky chod\u00ed denn\u011b pilovat i na ve\u010dery open mike, kam m\u016f\u017ee p\u0159ij\u00edt \u0159e\u010dnit ka\u017ed\u00fd.\n\u201eJen\u017ee na t\u011bchhle \u0161tac\u00edch vystupuje\u0161 hlavn\u011b p\u0159ed lidmi, co stand-up comedy sami d\u011blaj\u00ed, a ti u\u017e prost\u011b v\u0161echny f\u00f3ry sly\u0161eli. Mus\u00ed\u0161 se sakra sna\u017eit, abys je rozesm\u00e1la, a kdy\u017e se ti to povede, m\u016f\u017ee\u0161 si b\u00fdt jist\u00e1, \u017ee na plat\u00edc\u00ed publikum tenhle vtip par\u00e1dn\u011b zabere.\u201c Tak jako zab\u00edr\u00e1 jej\u00ed prvn\u00ed set s n\u00e1zvem Black Eastern European Girl, nebo jej\u00ed po\u0159ad na internetov\u00e9 TV Stream, v n\u011bm\u017e Bianca \u010desk\u00e9 publikum informuje o sexu se sv\u00fdm boyfriendem.\nA jestli se stand-upem u\u017eiv\u00ed? \u201eT\u011b\u017eko. Tak\u017ee k tomu ven\u010d\u00edm psy, \u010dtu ciz\u00ed sc\u00e9n\u00e1\u0159e nebo pom\u00e1h\u00e1m p\u0159\u00edteli, kter\u00fd je filmov\u00fdm producentem. Tady v LA je v\u00e1\u017en\u011b t\u011b\u017ek\u00e9 sehnat dob\u0159e placen\u00fd gig, proto\u017ee tu stand-up comedy d\u011bl\u00e1 ka\u017ed\u00fd druh\u00fd a v\u0161ichni by r\u00e1di vystupovali t\u0159eba i zadarmo. Ale ob\u010das to vyjde \u2013 jednou jsem t\u0159eba otev\u00edrala show komika Davida Koechnera, toho herce ze Zpr\u00e1va\u0159e, a to dostanete dv\u011b st\u011b t\u0159i sta dolar\u016f za standardn\u00ed set, co\u017e je deset patn\u00e1ct minut p\u0159ed mikrofonem. V klubech v\u00e1m ale typicky daj\u00ed pades\u00e1tku za vystoupen\u00ed. Co\u017e se dramaticky zv\u00fd\u0161\u00ed, jakmile vyjedete z LA, kde je prost\u011b inflace stand-up komik\u016f,\u201c \u0159\u00edk\u00e1 ctitelka klasik\u016f \u017e\u00e1nru Louise C. K., Billa Burra nebo Amy Schumer.\nBianca Christovao se pr\u00e1v\u011b te\u010f \u00fa\u010dastn\u00ed sv\u011btov\u00e9ho fin\u00e1le tradi\u010dn\u00ed sout\u011b\u017ee stand-up komik\u016f Laugh Factory Funniest Person In the World, kde reprezentuje \u010cesko. Dvac\u00edtka komik\u016f ze v\u0161ech kout\u016f sv\u011bta bude v Helsink\u00e1ch p\u0159ed porotou a div\u00e1ky s\u00e1zet hl\u00e1\u0161ky v t\u00fddnu od 4. prosince. Sout\u011b\u017e m\u016f\u017eete sledovat i online.\n8 komik\u016f se v\u00e1m, i s pomoc\u00ed jedine\u010dn\u00fdch sn\u00edmk\u016f Romana \u010cern\u00e9ho, p\u0159edstav\u00ed v Excellentu, kter\u00fd spolu s Reflexem \u010d. 48 vych\u00e1z\u00ed 1. prosince.", "original_url": "https://www.reflex.cz/clanek/kultura/76282/stand-up-komicka-bianca-cristovao-humorem-se-uzivim-tezko-takze-k-tomu-vencim-psy-a-ctu-cizi-scenare.html", "wayback_url": "https://web.archive.org/web/20161203050217/http://www.reflex.cz:80/clanek/kultura/76282/stand-up-komicka-bianca-cristovao-humorem-se-uzivim-tezko-takze-k-tomu-vencim-psy-a-ctu-cizi-scenare.html", "a_id": "Q11068745-0"}