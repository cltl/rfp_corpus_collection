{"title": "per l'Italia il vincitore di Sanremo. Nessun ritorno automatico per Diodato", "text": "per l'Italia il vincitore di Sanremo. Nessun ritorno automatico per Diodato\nCome anticipato nei giorni scorsi, sar\u00e0 il vincitore del Festival di Sanremo 2021 a rappresentare ancora una volta l\u2019Italia all\u2019Eurovision Song Contest, che si terr\u00e0 in qualunque caso a Rotterdam, presso l\u2019Ahoy Arena (qui i quattro diversi piani previsti per lo svolgimento della prossima edizione, anche in caso di proseguimento dell\u2019emergenza sanitaria legata al Covid-19).\nQuesto significa, in altre parole, che per Diodato la partecipazione alla prossima edizione del concorso continentale sar\u00e0 necessario tornare e vincere di nuovo al Festival, realizzando una doppietta che manca addirittura da 49 anni, cio\u00e8 da quando Nicola Di Bari riusc\u00ec, prima con Nada (nell\u2019ultimo anno delle doppie esibizioni) e poi da solo, a vincere nel 1971 e 1972 con \u201cIl cuore \u00e8 uno zingaro\u201d e \u201cI giorni dell\u2019arcobaleno\u201d.\nI due successi consecutivi, nel complesso, sono riusciti solo quattro volte, tre delle quali negli Anni \u201950. Di seguito il testo del regolamento del Festival che riguarda l\u2019Eurovision:\nL\u2019Artista vincitore del 71\u00b0 Festival della Canzone Italiana (sezione CAMPIONI) parteciper\u00e0, in rappresentanza dell\u2019Italia, all\u2019edizione 2021 dell\u2019Eurovision Song Contest, su richiesta di RAI. Gli Artisti interessati all\u2019eventuale partecipazione alla manifestazione e le rispettive Case discografiche saranno tuttavia tenuti a consegnare preventivamente a RAI \u2013 nelle tempistiche che saranno da quest\u2019ultima indicati sulla base delle esigenze produttive della manifestazione \u2013 il modulo di accettazione alla partecipazione all\u2019 Eurovision Song Contest 2021 (fornito dall\u2019Organizzazione del Festival) debitamente firmato. Nel caso che l\u2019Artista vincitore del Festival non consegni il modulo nei tempi indicati, RAI si riserva il diritto di scegliere l\u2019Artista che la rappresenter\u00e0 all\u2019Eurovision Song Contest secondo propri criteri, senza che il suddetto Artista vincitore abbia nulla a pretendere.\nSi tratta dello stesso testo che abbiamo visto nel 2020, in una versione aggiornata rispetto a quella degli anni precedenti. C\u2019\u00e8 un\u2019unica modifica, che riguarda la rimozione del limite della prima serata entro il quale mandare l\u2019adeguata modulistica per la partecipazione eurovisiva.\nTra i partecipanti all\u2019edizione 2020 dell\u2019Eurovision Song Contest, Diodato non \u00e8 l\u2019unico artista a non avere accesso diretto all\u2019evento che si terr\u00e0 il prossimo maggio a Rotterdam, tenendo presente che diverse nazioni punteranno ancora sulle selezioni nazionali (vedi Sanremo per l\u2019Italia o il Melodifestivalen per la Svezia, giusto per fare due esempi) o su un nuovo candidato.\nSono 19 i Paesi che hanno confermato i loro artisti anche per l\u2019edizione 2021: Australia, Austria, Azerbaigian, Belgio, Bulgaria, Georgia, Grecia, Israele, Lettonia, Malta, Moldavia, Paesi Bassi, Repubblica Ceca, Romania, San Marino, Slovenia, Spagna, Svizzera, Ucraina.\nTra i Paesi che hanno invece concesso wild card all\u2019interno dei loro concorsi o hanno gi\u00e0 indetto nuove edizioni dei concorsi nazionali troviamo Svezia, Norvegia, Finlandia, Albania, Croazia ed Estonia. Indicazioni di maggiore o minore chiarezza arrivano da altri lidi.\nDopo la vittoria a Sanremo, Diodato avrebbe dovuto rappresentare l\u2019Italia all\u2019Eurovision Song Contest 2020 con \u201cFai rumore\u201d, ma la pandemia di Coronavirus ha spinto l\u2019EBU a cancellare l\u2019evento, per la prima volta dal 1956.\nDunque scopriremo il prossimo marzo chi sar\u00e0 il nostro nuovo rappresentante tra i partecipanti a Sanremo 2021.", "original_url": "https://www.eurofestivalnews.com/2020/10/12/eurovision-2021-per-litalia-il-vincitore-di-sanremo/", "wayback_url": "https://web.archive.org/web/20201018122928/https://www.eurofestivalnews.com/2020/10/12/eurovision-2021-per-litalia-il-vincitore-di-sanremo/", "a_id": "Q104248636-3"}