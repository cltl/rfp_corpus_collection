{"title": "Manuel Agnelli: \"I Maneskin hanno vinto perch\u00e9 hanno risvegliato il pubblico. Ma non possono salvare il rock italiano da soli \"", "text": "Manuel Agnelli: \"I Maneskin hanno vinto perch\u00e9 hanno risvegliato il pubblico. Ma non possono salvare il rock italiano da soli \"\n\u00abNon me l\u2019aspettavo, nei miei sogni pi\u00f9 reconditi il podio sarebbe stato una mezza rivoluzione, cos\u00ec \u00e8 una rivoluzione vera e propria\u00bb: non nasconde l\u2019emozione Manuel Agnelli, mentre si sofferma sull\u2019incredibile vittoria dei Maneskin. Perch\u00e9 la rivoluzione l\u2019ha innescata lui, quando quattro anni fa, giudice di X Factor, intravide in questi ventenni romani, la scintilla sempiterna del rock\u2019n\u2019roll. Ma, per Manuel, questo trionfo, il primo del genere nella lunga storia del Festival, non \u00e8 cos\u00ec incredibile: \u00abUna gran parte del pubblico si \u00e8 riconosciuta: finalmente c\u2019\u00e8 una roba diversa, non hanno tutti lo stesso vestiario, gli stessi testi, gli stessi suoni, l\u2019autotune e cos\u00ec via. I Maneskin hanno risvegliato l\u2019emotivit\u00e0 delle persone, essendo liberi di essere s\u00e9 stessi: in un palco che ti costringe ad adeguarti, non si sono adeguati\u00bb . Poi c\u2019\u00e8 la bravura e quella conta sempre: \u00abSono tutti talentuosi, ma Damiano ha un carisma naturale, quello dei grandi frontman, lo sa e lo sa usare\u00bb. Una rivoluzione nella rivoluzione \u00e8 aver portato, con Manuel, i CCCP nella serata dei duetti, band lontana mille anni luce dalle atmosfere dell\u2019Ariston: \u00abL\u2019hanno scelta loro, non io: li conoscevano e ci\u00f2 dimostra cultura musicale anche nella loro generazione. Ma non hanno fatto un tributo, se la sono \u201cmangiata\u201d\u00bb.", "original_url": "https://www.corriere.it/spettacoli/festival-sanremo/notizie/manuel-agnelli-maneskin-hanno-vinto-perche-hanno-risvegliato-pubblico-ma-non-possono-salvare-rock-italiano-soli-1ccd547e-7f59-11eb-b700-62d4180eb118.shtml", "wayback_url": "https://web.archive.org/web/20210308111138/https://www.corriere.it/spettacoli/festival-sanremo/notizie/manuel-agnelli-maneskin-hanno-vinto-perche-hanno-risvegliato-pubblico-ma-non-possono-salvare-rock-italiano-soli-1ccd547e-7f59-11eb-b700-62d4180eb118.shtml", "a_id": "Q57415344-3"}