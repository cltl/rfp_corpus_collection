{"title": "Tutto quello che c'\u00e8 da sapere sui M\u00e0neskin (che vinceranno XFactor)", "text": "Tutto quello che c'\u00e8 da sapere sui M\u00e0neskin (che vinceranno XFactor)\nXFactor - Sky Maneskin\nC\u2019\u00e8 solo un nome nell\u2019undicesima edizione di XFactor in grado di mettere d\u2019accordo i 4 giudici, il pubblico in studio e quello a casa: i Maneskin. D\u2019altronde, il gruppo della squadra di Manuel Agnelli ha talento, personalit\u00e0 da vendere e il carisma di una band con una carriera ben avviata e un popolo di fan da infiammare. Maneskin sono giovani. Molto giovani. I 4 componenti della band \u201cdei coatti de Roma\u201d - come amano definirsi - hanno, infatti, tutti tra i 16 e i 18 anni. Ma quando prendono in mano gli strumenti, la loro et\u00e0 si alza notevolmente e le loro performance sono \u201ctre spanne sopra quelle degli altri\u201d, come ha commentato Fedez al termine di un\u2019esibizione. Mentre per Levante la band non ha \u201csolo l\u2019X Factor ma tutte le lettere dell\u2019alfabeto\u201d. Insieme da poco pi\u00f9 di due anni, hanno suonato da Colli Portuensi a via del Corso, passando per Ostiense e Testaccio. Hanno anche vinto il concorso per band emergenti \u201cPulse Contest\u201d e girato diversi video. Poi l\u2019ingresso nel loft del talent-show, le critiche (positive) e il tripudio con l\u2019inedito \u201cChosen\u201d, suonato gioved\u00ec scorso sul palco di X Factor e diventato primo in classifica su iTunes nel giro di poche ore.\nXFactor - Sky Maneskin\nE se i Maneskin sono la band rivelazione dell\u2019anno, il merito \u00e8 soprattutto del frontman, Damiano David, irriverente, sicuro di s\u00e9 e un look tra il vintage e lo stile rock mescolato fino all\u2019eccesso. Per molti, poi, la ciliegina sulla torta \u00e8 la bassista donna: Victoria, bionda, bella, grintosa, italo-danese. Sulla rete \u00e8 gi\u00e0 Maneskin mania, e la curiosit\u00e0 verso il gruppo e i suoi componenti si fa sempre pi\u00f9 febbrile. Ecco, allora, tutto ci\u00f2 che c\u2019\u00e8 da sapere sui Maneskin.\nIl nome: Deriva dalla lingua danese, paese di origine di Victoria, e significa \u201cchiaro di luna\u201d. L\u2019accento cade sulla \u201ca\u201d. E i Maneskin non accettano variazioni.\nIl genere: La band mescola l\u2019Indie Rock, il Soul, il Funk e il Pop\nI componenti:\nDamiano David (18 anni, voce)\nVictoria De Angelis (17 anni, basso)\nThomas Raggi (17 anni, chitarra)\nEthan Torchio (16 anni, batteria)\nXFactor - Sky Maneskin\nDamiano David: Movenze da rockstar, un metro e 80 di altezza, viso e un make-up che ricordano molto un giovane Johnny Depp, il leader dei Maneskin piace. E molto. Basti pensare che in poche settimane il suo profilo Instagram ha raggiunto i 97mila follower. Nato a Roma l\u20198 gennaio del 1999 \u2013 lo stesso giorno di Elvis Presley \u2013 Damiano ha frequentato il liceo linguistico Eugenio Montale, ma ha abbandonato gli studi per dedicarsi alla musica, ha spiegato lui stesso. Parla inglese, spagnolo e un po' di francese. Il suo segno particolare \u00e8 \u201cuna cicatrice a forma di medusa...fatta da una medusa\u201d.\nDopo una storia finita a maggio, Damiano \u00e8 ora single. O meglio, \u201c\u00e8 innamorato di se stesso\u201d. Nel loft di X Factor non la pensano cos\u00ec, e si mormora che tra il cantante e la battista ci sia del tenero. Lui ribatte che \u201cVic the Queen \u00e8 mia amica, mia sorella\u201d. Parola del \u201cKing\u201d. Con i Maneskin per\u00f2 fa sul serio: \u201cVogliamo distinguerci da tutto e da tutti\". Personalmente, invece, aspira ad \"avere una stella sulla Walk of Fame\". Per ora, come cantante, si d\u00e0 un 7 e mezzo.\nVictoria De Angelis: Meno stellari le ambizioni della bassista Vic: \u201cIl mio sogno sarebbe quello di vivere di questo mestiere\u201d. Nata il 28 aprile del 2000, Victoria ha 17 anni, \u00e8 alta 1,63 centimetri ha occhi blu e capelli biondi, come si legge nella \u201ccarta d\u2019identit\u00e0\u201d sul sito di X Factor. Frequenta il liceo scientifico J.F. Kennedy, dove ha conosciuto Thomas. Ha iniziato a suonare la chitarra quando aveva 8 anni. Poi ha preso lezioni in una scuola di musica e in seconda media ha scelto come strumento il basso. Ama il suo cane Olivia, gli accessori, si diverte a fare shopping e a creare il suo look che definisce \u201cHippie chic\u201d. Detesta la sciatteria.\nThomas Raggi: Soprannominato \u201cEr Cobra\u201d \u2013 ma il motivo \u201cnon si pu\u00f2 dire perch\u00e9 \u00e8 zozzo\u201d, ha spiegato Vic -, Thomas \u00e8 nato il 18 gennaio del 2001. Il suo animale domestico \u00e8\u2026 un pirahna. Frequenta il liceo scientifico Kennedy, dove ha conosciuto Victoria. Nativo digitale, usa il web \u201csolo per condividere la mia musica\u201d. In passato ha lavorato all\u2019Hard Rock Cafe. Come per Damiano e Victoria, il luogo preferito \u00e8 la sala prove. Suona la chitarra da circa 10 anni e le sue esibizioni sul palco di X Factor sono state particolarmente apprezzate. Sulla sua pagina Facebook si legge che Thomas suona varie chitarre, Gibson Sg, Fender Stratocaster ed altre chitarre classiche (Gibson, Fender, Alhambra). Dal vivo invece utilizza sempre una Fender Squier Japan del 1983, con pick up di serie dell'epoca e con ponte Seymour Duncan SSLl5.\nEthan Torchio: Nato l\u20198 ottobre del 2000, Ethan \u00e8 il batterista del gruppo. Come gli altri membri del gruppo in questo momento non \u00e8 innamorato, ma lo \u00e8 stato, ha sottolineato. Il suo rapporto con il web \u00e8 \u2013 parola sua \u2013 \u201cpari a quello di un cinquantenne\u201d. Musica a parte, nel tempo libero Ethan disegna labirinti. Il suo animale domestico \u00e8 una gallina. Non ha sogni nel cassetto perch\u00e9 considera \u201cinsensato l'accomunare l'astratto col concreto\u201d e non sopporta le persone stupide \u201cperch\u00e9 lo sono per scelta\u201d.\nIl look e il make up\nPrima della musica, prima di imbracciare le chitarre e impugnare il microfono, ci\u00f2 che colpisce dei Maneskin \u00e8 il look eccentrico che mescola l\u2019hippie al glam rock e al vintage. E il make up, simile per tutti i componenti della band realizzato con un sapiente uso di matita nera e mascara. Gli esperti di look di X Factor hanno perfezionato il tutto, ma l\u2019impronta \u00e8 dei Maneskin. Damiano in particolare si \u00e8 detto da sempre attento alla moda al punto che aspira a diventare un fashion blogger. I suoi outfit eccentrici arrivano da \u201cPorta Portese\u201d e dai \u201cnegozi da povero\u201d, ha dichiarato il leader del gruppo. Intanto si sono guadagnati delle pagine su Vanity Fair. Passata l\u2019era dell\u2019hipster \u2013 osserva la rivista \u2013 \u201ci tre ragazzi dei Maneskin rappresentano il nuovo esempio di bellezza maschile, una versione social di King Kurt dei Nirvana, l\u2019uomo femminista, eterosessuale e vicino alle donne\u201d. E anche Thomas Raggi, che a un occhio inesperto potrebbe sembrare pi\u00f9 acqua e sapone, ha il suo look \u201ctribale\u201d e \u201carruffato\u201d, spiega Alessandro Galetti, Lead Trainer Gruppi Wella, coordinatore a XF11 del team Wella Mit\u00f9 che cura i concorrenti del talent show. \u201cIl suo ciuffo, dietro il quale si nasconde, ricorda un po\u2019 quello di Alex James dei Blur, \u00e8 in stile anni \u201990, non \u00e8 patinato o preciso, ha quel non so che di primitivo che rende il tutto maschile. \u00c8 proprio questo che piace\u201d.\nQuanto all\u2019unica donna del gruppo, Victoria \u2013 sostiene sempre su Vanity Fair Michele Magnani, global senior artist di Mac Cosmetics, brand sponsor make-up di XF11 \u2013 ha \u201cun\u2019anima gipsy rock che abbiamo interpretata seguendo le sue indicazioni, Victoria ama i toni oro, argento, un luccichio che abbiamo aggiunto ogni volta agli smokey eyes. Le labbra sono state la variabile, specchio del suo essere spirito libero, e questo ci ha permesso di giocare con i rossi, i prugna e anche con il rossetto nero ricoperto di glitter blu. Victoria ama look di rottura, un po\u2019 come se fosse la versione Millennial di Kate Moss\u201d.\nSe avete correzioni, suggerimenti o commenti scrivete a dir@agi.it", "original_url": "https://www.agi.it/spettacolo/musica/maneskinxfactordamiano_daviditunes-3158308/news/2017-11-24/", "wayback_url": "https://web.archive.org/web/20171124135944/https://www.agi.it/spettacolo/musica/maneskinxfactordamiano_daviditunes-3158308/news/2017-11-24/", "a_id": "Q57415344-5"}