{"title": "X Factor 11, Maneskin: \"Siamo rock, ma con un'anima da secchioni\"", "text": "X Factor 11, Maneskin: \"Siamo rock, ma con un'anima da secchioni\"\nUn cappello a tesa larga, un paio di jeans skinny, un enorme anello d\u2019argento e uno smalto nero con dettagli Swarovski. Damiano David fa il suo ingresso in sala stampa senza tradire il personaggio che abbiamo ammirato a X Factor: magnetico, bizzarro, gotico come in un film di Tim Burton. Al suo fianco Victoria, Ethan, e Thomas. Insieme sono i Maneskin, una parola danese che vuol dire \u00abchiaro di luna\u00bb. Una luna che ha iniziato a splendere circa un anno fa, quando Victoria e Thomas cercavano un cantante e un batterista per dare vita a una band eccentrica e dal sound ricercatissimo.\n\u00abIo e Victoria siamo un po\u2019 i maniaci del controllo. Per quanto possiamo essere rock, abbiamo un\u2019anima da secchioni\u00bb, spiega Damiano convinto che siano i dettagli a fare la differenza. \u00abAndiamo a controllare il millimetro e la piccolezza perch\u00e9 \u00e8 nei dettagli che sta la differenza fra fare qualcosa di buono e fare qualcosa di straordinario\u00bb. E loro, di cose straordinarie, ne hanno fatte tante. Dalle acrobazie mezzi nudi e con tanto di chiappa zoomata su un palo da lap-dance a un paio di ali nere sopra un cubo sospeso a cinque metri di altezza. Una serie di sfide ed eccessi che non sono bastati ad assicurargli la vittoria, spettata invece all\u2019\u00abangelo\u00bb Lorenzo Licitra, occhi azzurri e formazione lirica. A guardarli oggi, per\u00f2, i Maneskin non sembrano per niente risentiti dal verdetto finale: \u00abNon siamo sconfitti, ci sentiamo vincitori\u00bb, continuano a ripetere convinti del proprio percorso e, soprattutto, delle proprie capacit\u00e0.\nEravate i super-favoriti di questa edizione. Dite la verit\u00e0, non ci siete rimasti male per non aver vinto?\n\u00abNo, perch\u00e9 Lorenzo Licitra se lo meritava. Quando Alessandro Cattelan ha fatto il suo nome e non il nostro non abbiamo pensato a niente, solo a correre da lui e abbracciarlo forte. Dal primo al secondo posto non cambia poi tanto. Siamo felici di essere arrivati all\u2019inedito e di aver sfruttato al massimo questa occasione. Abbiamo avuto un assaggio, adesso voglio che quell\u2019assaggio diventi la nostra realt\u00e0\u00bb.\nCosa vi ha detto il vostro giudice, Manuel Agnelli, una volta finita?\n\u00abCi \u00e8 rimasto male perch\u00e9 ci teneva davvero che vincessimo noi, ma ci ha anche detto di essere molto fiero. Abbiamo chiuso questa parentesi, ma siamo sicuri che la nostra amicizia con lui non finir\u00e0 qui\u00bb.\nIntanto il videoclip del vostro inedito, Chosen, \u00e8 al momento il pi\u00f9 visualizzato su Vevo.\n\u00abL\u2019abbiamo scritto poco dopo aver dato il via al nostro progetto. \u00c8 stata la svolta nel passare dalla musica per divertirsi alla musica come un lavoro vero e proprio. Chosen \u00e8 quello che siamo e quello che vogliamo essere. Con i nostri eccessi e le nostre anime\u00bb.\nPensate che tutti questi eccessi vi abbiano un po\u2019 penalizzato alla finale?\n\u00abPenso che sia stato proprio il nostro modo di stare sul palco a farci arrivare a suonare al Forum di Assago. Non ce la meniamo, dietro a ogni bizzarria c\u2019\u00e8 un lavoro enorme. Dalle 7 della mattina alle 3 di notte sono stato a provare il numero della lap-dance perch\u00e9 non avevo mai visto un palo in vita mia. Stessa cosa per il camminare sui tacchi, quando ho passeggiato ore e ore all\u2019interno del loft. Abbiamo la coscienza pulita\u00bb.\nCi sar\u00e0 mai un eccesso a cui potreste dire di no?\n\u00abDiremmo di no a qualsiasi cosa che non ci rappresenti. Facciamo solo quello che potrebbe essere partorito da noi. A noi piace esagerare su quello che siamo, ma farlo tanto per farlo diventa trash, kitsch. Proprio quello che non vogliamo essere\u00bb.\nChe rapporto ha con il suo corpo, Damiano?\n\u00abMi piaccio molto, non ho niente di cui lamentarmi. Funziona tutto\u00bb.\nSi reputa arrogante?\n\u00abCerto, ma \u00e8 lecito esserlo. L\u2019umilt\u00e0 non esiste, \u00e8 una cosa inventata dalla televisione\u00bb.\nMolti, riferendosi a lei, hanno parlato di una \u00absessualit\u00e0 fluida\u00bb.\n\u00abFa parte del personaggio. Mi piace esagerare, truccarmi, mettermi gli orecchini, ma, sotto quel punto di vista, sono come Nigiotti: saldo sulla mia sponda\u00bb.\nQualcuno ha anche ipotizzato che ci sia del tenero fra lei e Victoria.\n\u00abNon siamo impegnati, siamo impegnativi (rispondono in coro, ndr)\u00bb.\nSfoglia gallery\nHa detto pi\u00f9 volte di non sentirsi un capo, di non essere un boss.\n\u00ab\u00c8 come se avessimo il corpo di una grandissima macchina, ma senza un motore. Loro sono ci\u00f2 che mi spinge e io sono ci\u00f2 che spinge loro. Non sarei mai emerso senza di loro e viceversa. \u00c8 un rapporto di collaborazione ed \u00e8 per questo che siamo una band. Altrimenti sarebbe la Damiano David Band, ma quella non deve esistere. Siamo una realt\u00e0 che funziona perch\u00e9 siamo una realt\u00e0 unita\u00bb.\nCosa pensate che succeder\u00e0 da domani?\n\u00abSiamo stati in una bolla per tanto tempo, adesso non ci resta che capire come sia cambiato il mondo fuori. Un progetto c\u2019\u00e8 ed \u00e8 quello di rimanere pi\u00f9 saldi che mai\u00bb.\nUn sogno che vorreste realizzare?\n\u00abAvere una stella sulla Walk of Fame vicino a quella di Mick Jagger\u00bb.\nLEGGI ANCHE\nX Factor 11: non hanno vinto i Maneskin", "original_url": "https://www.vanityfair.it/music/storie-music/2017/12/15/x-factor-11-maneskin-damiano-david-intervista-finale-secondi-classificati-band-manuel-agnelli?refresh_ce=", "wayback_url": "https://web.archive.org/web/20210602220054/https://www.vanityfair.it/music/storie-music/2017/12/15/x-factor-11-maneskin-damiano-david-intervista-finale-secondi-classificati-band-manuel-agnelli?refresh_ce=", "a_id": "Q57415344-9"}