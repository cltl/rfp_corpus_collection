{"title": "Eurovision 2021, vincono i Maneskin: il rock d'Italia conquista l'arena di Rotterdam", "text": "Eurovision 2021, vincono i Maneskin: il rock d'Italia conquista l'arena di Rotterdam\nNews | Eurovision 2021, vincono i Maneskin: il rock d'Italia conquista l'arena di Rotterdam | VIDEO Hanno rappresentato l\u2019Italia portando sul palco dell\u2019Ahoy Arena di Rotterdam la loro \u201cZitti e buoni\u201d. Dopo il festival di Sanremo, i Maneskin hanno vinto anche Eurovision 2021\nI Maneskin vincono la 65esima edizione di Eurovision 2021. Tra le 26 nazioni partecipanti hanno portato tutto il rock d\u2019Italia sul palco dell\u2019Ahoy Arena di Rotterdam con la loro \u201cZitti e buoni\u201d, la fortunatissima canzone con cui hanno vinto anche il festival di Sanremo (e che ci hanno proposto live anche a Le Iene). Il secondo posto del podio \u00e8 andato alla Francia seguita dalla Svizzera. L'ultima vittoria per l'Italia \u00e8 stata 31 anni fa: Toto Cutugno ha portato l'Eurovision in Italia nel 1990 e prima di lui \u00e8 stata Gigliola Cinquetti nel '64.\nNoi, Damiano David, Victoria De Angelis, Thomas Raggi ed Ethan Torchio, li abbiamo conosciuti da vicino nella nostra intervista in formato quadruplo che vi riproponiamo qui sopra. Li abbiamo letteralmente sommersi con la nostra raffica di domande, a partire dal significato di \u201cM\u00e5neskin\u201d, che in danese vuol dire \u201cchiaro di luna\u201d.\nSi sentono pi\u00f9 simili a un rapper o ai Pooh? \u201cAi Pooh che reppano\u201d, risponde Damiano, il frontman: \u201cHo iniziato a cantare a sei anni, ora riesco a mantenermi con la musica\u201d. La prima spesa folle che ha fatto? \u201cLa macchina\u201d. Ha mai mandato a quel paese un fan? \u201cUna volta abbiamo suonato, c\u2019erano le transenne, Victoria si \u00e8 piegata e un ragazzo ha avuto la geniale idea di toccarle il culo. Gli ho detto un po\u2019 di cose non belle\u2026\u201d.\nCi ha confessato di essere stato con una donna pi\u00f9 grande di lui di 16 anni. Non potevamo non chiedergli se ci fosse stato qualcosa con Victoria, la ragazza del gruppo: \u201cSe vi piace crederlo ve lo lascio credere\u2026\u201d. Cos\u00ec lo abbiamo chiesto a lei, ma abbiamo strappato solo un \u201cchiss\u00e0\u201d. Victoria ha mai avuto un'avventura con una ragazza? \u201cS\u00ec, anche duratura\u201d, risponde.\nA forza di domande abbiamo stilato il loro identikit: il pi\u00f9 intonato, a detta di tutti e quattro, \u00e8 Damiano. Il pi\u00f9 ritardatario \u00e8 Thomas. Per quanto riguarda il pi\u00f9 \u201cpigro\u201d ognuno ha indicato qualcun altro. E chi passa pi\u00f9 tempo sul porno? \u201cNon so perch\u00e9 ma ho la sensazione che gli altri abbiano detto me\u201d, risponde Ethen. E ha ragione!\nE alla domanda se quest\u2019anno sarebbero stati loro i vincitori di Sanremo, hanno risposto con un \u201cchiss\u00e0\u201d. E se fossero arrivati ultimi? \u201cGli ultimi saranno i primi!\u201d, ci ha risposto Victoria. Loro, per ora, sono solo primi! Dopo Sanremo anche a Eurovision!", "original_url": "https://www.iene.mediaset.it/2021/news/eurovision-2021-vincono-maneskin_1058446.shtml", "wayback_url": "https://web.archive.org/web/20210522230850/https://www.iene.mediaset.it/2021/news/eurovision-2021-vincono-maneskin_1058446.shtml", "a_id": "Q57415344-6"}