{"title": "M\u00e5neskin: \"La rabbia dei ventenni \u00e8 di nuovo forza creativa\"", "text": "M\u00e5neskin: \"La rabbia dei ventenni \u00e8 di nuovo forza creativa\"\nNel manifesto dite: \u00abVogliamo rimediare ai vostri errori\u00bb. E Teatro d\u2019ira \u00e8 un ossimoro bello aggressivo. Con chi ce l\u2019avete?\nDamiano: \u00abNon c\u2019\u00e8 ira verso qualcuno, ma rabbia che smuove, che porta alle rivoluzioni, al cambiamento, ira catartica che ti fa sfogare e ribellare a ci\u00f2 che ti sembra opprimente e ti fa sentire sbagliato. Una rabbia rivolta alle oppressioni e agli oppressori, che genera qualcosa di artistico e positivo. Infatti abbiamo messo questa energia in un contesto pacato ed elegante, cio\u00e8 il teatro: ci piace questo contrasto. Quando si apre il sipario non trovi un balletto ma questa energia. Non \u00e8 rabbia distruttiva e negativa ma porta alla creazione di qualcosa\u00bb.\nNell\u2019album precedente c\u2019era una figura ispiratrice, una musa, Marlena. Qui c\u2019\u00e8 una musa?\nDamiano: \u00abIl disco \u00e8 ispirato a noi, parla di noi, di quello che pensiamo e che vogliamo lasciare\u00bb.\nQual \u00e8 la frase dell\u2019album in cui ognuno di voi pi\u00f9 si riconosce?\nVictoria: \u00abI wanna be your slave / I wanna be your master. Mi riconosco nel dualismo di cose opposte. Ognuno di noi tende a farsi un\u2019idea di s\u00e9 e a bloccarsi l\u00ec. Invece si pu\u00f2 avere piacere a pensare ed essere cose opposte, pur restando s\u00e9 stessi. Senza forzare altri o sforzarsi per cose che puoi apprezzare dopo, ma per cui ora non ti senti pronto\u00bb.\nThomas, a te cosa piace?\nVictoria: \u00abI suoi assoli!\u00bb.\nThomas: \u00abS\u00ec! Nel disco c\u2019\u00e8 musica analogica, tutti con jack all\u2019amplificatore, c\u2019\u00e8 sinergia, come un live, c\u2019\u00e8 crudezza. Dell\u2019album ho in testa \u201cdimmi le tue verit\u00e0\u201d. Dimmi chi sei veramente, cosa pensi in base alla tua individualit\u00e0. Ognuno ha le sue verit\u00e0\u00bb. (continua a leggere dopo il video)", "original_url": "https://www.corriere.it/sette/incontri/7-web-rep-interv-maneskin/", "wayback_url": "https://web.archive.org/web/20210304223112/https://www.corriere.it/sette/incontri/7-web-rep-interv-maneskin/", "a_id": "Q57415344-12"}