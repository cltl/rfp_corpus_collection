{"title": "Intervista a Damiano dei M\u00e5neskin", "text": "Intervista a Damiano dei M\u00e5neskin\nA Damiano David (20 anni, romano, viso ossuto, sorriso sghembo, cantante dei M\u00e5neskin) piace molto la tuta gessata che la nostra stylist Lisa Mancini gli ha proposto. Si mette in posa davanti al fotografo, compiaciuto di se stesso. Mica gli posso dare torto. Lo sarei anch\u2019io al posto suo. In tre anni \u00e8 passato dal cantare cover ad avere un album in classifica (Il ballo della vita, doppio disco di platino con 4 singoli in top ten), dal suonare nei ristoranti a fare concerti sold out nei club di tutta Italia ed Europa, dall\u2019avere un buon successo con le liceali all\u2019incarnare una nuova sessualit\u00e0 liquida e tuttavia maschia che piace a ragazze e cinquantenni, di ambo i sessi.\nDi te spesso dicono che sei arrogante. \u00abSe non credessi in me stesso, se non fossi un po\u2019 un narciso, come potrei fare questo lavoro? Sul palco va bene spaccare tutto. \u00c8 nella vita normale che bisogna essere umili: con le persone che lavorano con te, per esempio, e con la musica. Noi, se c\u2019\u00e8 da provare e suonare, non ci tiriamo mai indietro. E seguiamo regole rigidissime\u00bb.\nNon venirmi a dire che state a dieta. Voi. A 20 anni. Nel pieno del successo... \u00abQuando siamo in tour, va bene divertirsi, ma dobbiamo mantenere un livello alto sul palco, bisogna essere lucidi e freschi per fare le cose giuste tecnicamente. Quindi zero fast food, la merda non si mangia. La coca e bibite gassate s\u00ec, ma non troppo. Alcol poco. Non si fanno le quattro del mattino, non ce n\u2019\u00e8 bisogno.\nAddirittura? Sembra quasi un regime militare. \u00abSono un ex giocatore di basket, la disciplina viene da l\u00ec e, s\u00ec, sono quello che d\u00e0 le regole, che rompe le palle. Sono severissimo con me stesso, e se voglio che gli altri facciano come me, devo dare il buon esempio. Io poi sono il pi\u00f9 grande e avendo un pochetto in pi\u00f9 di vita rispetto a loro magari vedo prima le responsabilit\u00e0\u00bb.\nQuindi niente rock\u2019n\u2019roll vecchio stile? \u00abIl \u201csesso & droga\u201d lo pu\u00f2 fare chiunque. Non \u00e8 certo quello che ti rende figo\u00bb.\nE cosa allora? \u00abEssere un artista \u00e8 la cosa bella. Creare l\u2019arte, scrivere i pezzi\u2026 Vedere come ci guardano le persone quando siamo sul palco: ecco quella \u00e8 la cosa migliore. Non quando esce una mia foto che sono figo e sto con le donne. Cio\u00e8, certo \u00e8 figo. Ma dopo 10 minuti la sensazione \u00e8 gi\u00e0 passata\u00bb.\nalan gelati/cosmopolitan italia\nE poi con le donne avevi gi\u00e0 successo anche prima. \u00abS\u00ec, mi \u00e8 sempre andata bene. Per\u00f2 adesso \u00e8 tipo una macchina da guerra\u00bb. E ride.\nChe fanno le fan? \u00abCi lanciano i reggiseni, una roba alla Vasco Rossi. Era lui l\u2019ultimo cui tiravano i reggiseni, no? Poi al firmacopie arrivano madri con figli magari anche piccoli, ed \u00e8 capitato che mentre Vic si prende cura dei ragazzini, le madri mi dicano: \u201cTi posso dare un bacetto, ti posso toccare il culo?\u201d\u00bb.\nE tu? Come ti comporti? \u00abFaccio vedere che non sono d\u2019accordo. Ma sono stati casi esagerati eh. In genere va tutto bene\u00bb.\nPerch\u00e9 piaci tanto alle donne? \u00abBoh. Forse perch\u00e9 sembro pi\u00f9 grande di quel che sono. Sembro uno navigato\u00bb.\nE lo sei? Sei stato con molte donne? \u00abRispetto all\u2019et\u00e0 che ho forse s\u00ec, mi sento completo\u00bb.\nA che et\u00e0 il primo rapporto sessuale completo? \u00abTra i 13 e i 14 anni\u00bb.\nCon chi? \u00abCon una. Non dico altro\u00bb.\nUna pi\u00f9 grande? \u00abS\u00ec, ma solo di un paio di anni, tre fai. Io per\u00f2 sono sempre stato con quelli pi\u00f9 vecchi di me: mio fratello, mio cugino. Uscivo sempre con loro. Anche a basket giocavo nella squadra dei pi\u00f9 grandi\u00bb.\nInsomma sei uno precoce in tutto. Ti ha aiutato? \u00abSono pieno di difetti, sono uscito sbagliato, a scuola ero una capra, non vengo da una famiglia bene. Sono un ragazzo normalissimo con le difficolt\u00e0 di chiunque. Ma ho seguito le mie aspirazioni e in qualche modo ce l\u2019ho fatta. Insomma, non c\u2019\u00e8 bisogno di essere perfetti per riuscire. Basta solo farsi un culo cos\u00ec\u00bb.\nCosa vuoi? Dove vuoi arrivare? \u00abA fare la strada delle grandi band, grandissimi live, festival tipo il Coachella. Voglio essere la voce della mia generazione. Ci hanno sempre detto che noi siamo quelli sfaticati, che non abbiamo voglia di fare niente. Ma io vedo tanti ragazzi che si impegnano. Certo, noi siamo stati fortunati, siamo nati con questa strada ben dritta in testa e siamo stati agevolati dalla nostra psicologia. E vorremmo mettere questo nostro dono al servizio degli altri. Facendo musica e dicendo che tutti hanno la libert\u00e0 di essere come sono\u00bb.\nSegui Maria Elena su Twitter e Instagram", "original_url": "https://www.cosmopolitan.com/it/lifestyle/musica/a26426488/damiano-maneskin-intervista/", "wayback_url": "https://web.archive.org/web/20190505013439/https://www.cosmopolitan.com/it/lifestyle/musica/a26426488/damiano-maneskin-intervista/", "a_id": "Q57415344-5"}