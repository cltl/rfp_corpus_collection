{"title": "Anxhela Peristeri fiton \u00e7mimin e par\u00eb n\u00eb festivalin e 59-t\u00eb t\u00eb k\u00ebng\u00ebs", "text": "Anxhela Peristeri fiton \u00e7mimin e par\u00eb n\u00eb festivalin e 59-t\u00eb t\u00eb k\u00ebng\u00ebs\n17 or\u00eb para\nMbyllet nata finale e Fest-59, spektaklit m\u00eb fantastik t\u00eb muzik\u00ebs shqiptare q\u00eb u organizua dhe u transmetua nga RTSH. Juria e edicionit t\u00eb 59 t\u00eb \u201cFestivalit t\u00eb K\u00ebng\u00ebs\u201d, shpalli fituese Anxhela Peristerin me k\u00ebng\u00ebn \u201cKarma\u201d. K\u00ebnga me tekst t\u00eb Olti Currit dhe muzik\u00eb t\u00eb Kledi Behatit, ishte nj\u00eb nd\u00ebr m\u00eb t\u00eb klikuarat n\u00eb playlist\u00ebn mbi Festivalin e K\u00ebng\u00ebs n\u00eb kanalin e Radio Televizionit Shqiptar, n\u00eb YouTube.\n\u00c7mimi i dyt\u00eb iu dha Sardi Strugajt, p\u00ebr k\u00ebng\u00ebn \u201cKa me t\u2019ba me kajt\u201d, me tekst t\u00eb vet\u00eb Sardit dhe muzik\u00eb t\u00eb Edesa Mal\u00e7it. \u00c7mimi i tret\u00eb iu dha k\u00ebng\u00ebtares Festina Mejzini, me k\u00ebng\u00ebn \u201cKush je ti dashuri\u201d, me tekst t\u00eb Jorgo Papingjit dhe muzik\u00eb t\u00eb Flamur Shehut. Gjat\u00eb mbr\u00ebmjes s\u00eb sotme u dha edhe \u00e7mimi i Bashkis\u00eb s\u00eb Tiran\u00ebs me fituese Evi Re\u00e7i, \u201cTjerr\u201d, me muzik\u00eb nga Olsa Toqi dhe teskt t\u00eb Florian Zyk\u00ebs.", "original_url": "https://lajme.rtsh.al/artikull/anxhela-peristeri-fiton-cmimin-e-pare-ne-festivalin-e-59-te-te-kenges", "wayback_url": "https://web.archive.org/web/20201224160235/https://lajme.rtsh.al/artikull/anxhela-peristeri-fiton-cmimin-e-pare-ne-festivalin-e-59-te-te-kenges", "a_id": "Q18244983-11"}