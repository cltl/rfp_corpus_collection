{"title": "P3.no Musikk \" Andreas Haukeland (27) tar et oppgj\u00f8r med musikkbransjen", "text": "P3.no Musikk \" Andreas Haukeland (27) tar et oppgj\u00f8r med musikkbransjen\n\u2013 Med den oppveksten jeg hadde, ble p\u00e5 et tidspunkt Tix og Andreas to forskjellige m\u00e5ter \u00e5 h\u00e5ndtere verden p\u00e5.\nBak Norges kanskje mest str\u00f8mmede popstjerne i 2020, den tidligere russel\u00e5tkongen Tix, befinner det seg en helt annen person: Andreas Haukeland (27).\nHele livet har den P3 Gull-aktuelle artisten slitt med det han beskriver som ekskludering: b\u00e5de av andre barn under oppveksten, og i voksen alder som en kontroversiell musiker \u2013 gjerne stemplet av sine kritikere som alt annet enn stueren.\nDen ene m\u00e5ten Andreas h\u00e5ndterte verden p\u00e5 som barn, var Andreas-strategien: \u00e5 m\u00f8te aksept s\u00e5 godt han kunne, og \u00e5 passe inn, ved \u00e5 pr\u00f8ve \u00e5 skjule ticsene han led av som f\u00f8lge av Tourettes syndrom.\n\u2013 Den andre m\u00e5ten var \u00e5 si \u00abfuck you, jeg kj\u00f8rer mitt eget l\u00f8p \u2013 jeg trenger ikke dere\u00bb. Ikke p\u00e5 en slem m\u00e5te, men p\u00e5 en m\u00e5te hvor andre ikke fikk fortelle meg hvordan jeg skulle leve livet mitt.\nMed andre ord: Tix-strategien.\nAndreas Andresen Haukeland (f. 1993) Slo gjennom med russel\u00e5ta \u00abSjeiken\u00bb i 2015\nAlbumdebuterte i 2016 med \u00abD\u00f8mt og ber\u00f8mt\u00bb\nTok et forsiktig steg vekk fra partymusikken med alvorstunge \u00abJeg vil ikke leve\u00bb i 2019\nDeltok i Paradise Hotel i 2019 og medvirket som dommer p\u00e5 Idol 2020\nSpiller live p\u00e5 P3 Gull 2020. P3 Gull er P3s musikkpris som har som m\u00e5l \u00e5 hylle den beste norske musikken fra \u00e5ret som har g\u00e5tt. I \u00e5r deles den ut den 28. november p\u00e5 Gamle Deichmanske bibliotek i Oslo\nDen voksne utgaven av Andreas pr\u00f8ver \u00e5 jobbe mer konstruktivt for at andre skal f\u00e5 oppleve fellesskapet og inkluderingen han selv savnet i oppveksten. Han mener det er den r\u00f8de tr\u00e5den i hele hans karriere \u2013 fra russel\u00e5tenes inkludering av de som faller utenfor p\u00e5 videreg\u00e5ende, til senere l\u00e5ter som med nye former for budskap skulle inkludere b\u00e5de barn, og de som sliter med ensomhet og psykiske plager.\n\u2013 Musikk er ikke lenger kun en hobby eller g\u00f8y for meg. N\u00e5 er musikk et verkt\u00f8y, for \u00e5 oppn\u00e5 den visjonen jeg ser for meg \u2013 som er \u00e5 hjelpe folk. Jeg er jo p\u00e5 en m\u00e5te tvunget inn i en rolle som forbilde, og tar den rollen veldig h\u00f8ytidelig. Jeg gir avkall p\u00e5 mye: Livet hadde v\u00e6rt mye enklere dersom jeg dreit i hva sangene handlet om og bare ville ha streams, hevder Andreas.\nBarneskolen:\nEn liten gutt med store krav til seg selv\nAndreas er b\u00e6rumsgutt, n\u00e6rmere bestemt fra Haslum.\n\u2013 Oppveksten min ble preget av Tourettes og tics. Og ikke minst OCD, som vil si tvangstanker. Det ser kanskje ut som jeg er p\u00e5 kokain p\u00e5 grunn av rykningen i fjeset, men det er bare ticsene mine, opplyser han.\nHan sitter tvers ovenfor P3.no, uten signatursolbrillene p\u00e5. Panneb\u00e5ndet og pelsk\u00e5pen til Tix-karakteren er ogs\u00e5 lagt vekk i garderoben borti gangen. Den glitrende, gyldne toppen er til og med byttet ut med en dus, m\u00f8rkebl\u00e5 hettegenser.\nAV MED SOLBRILLENE: Andreas i samtale med P3.no. FOTO: Eskil Olaf Vestre\nAndreas er strengt imot all narkotika, og kanskje er det derfor han har behov for \u00e5 avkrefte eventuelle kokainmistanker. Eller kanskje er det bare at de ufrivillige ansiktsbevegelsene er vanskeligere \u00e5 skjule uten solbrillene p\u00e5. Men p\u00e5 to meters koronaavstand merker P3s reporter ingenting.\nSom voksen har hitmaskinen nemlig blitt stadig dyktigere til \u00e5 holde symptomene i sjakk. Samtidig har han f\u00e5tt bekreftet to ytterligere utfordringer: han har ADHD og angst ogs\u00e5.\n\u2013 Men det visste jeg ikke da jeg var liten. Det vil si, alle visste jo egentlig at jeg hadde ADHD. Men det var f\u00f8rst i voksen alder at jeg ble testet for det.\nMoren til Andreas forteller P3 at hun brukte litt tid p\u00e5 \u00e5 innse hva s\u00f8nnen slet med.\n\u2013 Han begynte \u00e5 f\u00e5 rykninger da han var fem \u00e5r. Vi trodde f\u00f8rst det var allergi, forklarer Anne Lise Haukeland.\nHun beskriver det \u00e5 ha Tourettes som ekstremt slitsomt for et barn: n\u00e5r s\u00f8nnen kom hjem fra skolen var han alltid helt utslitt, og Anne Lise s\u00f8rget varsomt for at han fikk rikelig med hvile f\u00f8r det var tid for middag og plikter.\nP\u00e5 skolen f\u00f8lte Andreas blant annet at han m\u00e5tte skrive hver bokstav perfekt. Ble det ikke slik, s\u00e5 han seg n\u00f8dt til \u00e5 viske den ut igjen.\n\u2013 Og s\u00e5 visket han s\u00e5 mye at papiret ble slitt igjennom, men da ble det jo i hvert fall ikke pent nok for ham! Han har store krav til seg selv, og det hadde han tidlig, forteller moren med et smil.\nUngdomsskolen:\nJakten p\u00e5 den rette karakteren\nTIX ble kallenavnet som festet seg i l\u00f8pet av oppveksten, men som han senere tok eierskap til. Da han begynte p\u00e5 ungdomsskolen, mistet han de gode vennene han hadde hatt p\u00e5 barnetrinnet, og ble i stadig st\u00f8rre grad herset med og mobbet.\nSom ungdomsskoleelev var Andreas sjenert og pliktoppfyllende, ikke popul\u00e6r hos jentene, og han var han som alltid rakk opp h\u00e5nden i timen.\nDa meldte behovet seg for \u00e5 utvikle den breiale, utagerende, selvsikre og n\u00e5 norgeskjente Tix-karakteren. Og dra nytte av begges sosiale strategier.\n\u2013 Du kan alltid velge \u00e5 gj\u00f8re det andre mener du burde gj\u00f8re. Eller du kan gj\u00f8re det du selv mener du b\u00f8r gj\u00f8re. Det er de to alternativene du alltid har, mener Andreas.\nVONDE MINNER: Andreas hadde ingen enkel barndom. FOTO: Eskil Olaf Vestre, NRK P3\nAksepten som Andreas alltid har lett etter, fikk han ikke fra de kule guttene p\u00e5 ungdomsskolen, og heller ikke fra de kule portvokterne i musikkbransjen \u00e5revis senere. De ville ikke ha noe \u00e5 gj\u00f8re med mannen bak folkelige og grove russel\u00e5thits som \u00abSjeiken\u00bb.\n\u2013 Hvis jeg skulle v\u00e6rt Andreas den gangen jeg fikk mitt f\u00f8rste m\u00f8te med musikkbransjen, hadde jeg nok laget musikk som bransjen ville at jeg skulle lage. Da hadde jeg aldri kommet dit jeg er n\u00e5, for Tix lagde musikk til folket isteden.\nIstedenfor \u00e5 lage musikk med m\u00e5l om \u00e5 bli spilt p\u00e5 radio, lagde han istedenfor musikk som skulle v\u00e6re g\u00f8y.\n\u2013 Og n\u00e5r jeg to dager etter slippet av l\u00e5ta spiller den p\u00e5 konsert, s\u00e5 kan folk den faktisk allerede.\nDr\u00f8mmen om \u00e5 st\u00e5 p\u00e5 scenen og h\u00f8re jubelbruset fra folket, startet i musikktimene p\u00e5 ungdomsskolen. Den usikre ten\u00e5ringen observerte med fascinasjon hvordan skolens popul\u00e6re musikkl\u00e6rer ble hele klasserommets helt straks han stilte seg foran kateteret med gitaren i hendene og begynte \u00e5 sl\u00e5 p\u00e5 strengene.\nAndreas bestemte seg: han ville ogs\u00e5 l\u00e6re \u00e5 spille gitar. Kanskje de andre p\u00e5 skolen ville begynne \u00e5 respektere ham mer da? Og kanskje jentene som rynket p\u00e5 nesen over ham ville like ham bedre om han ble rockestjerne?\nI tiden som fulgte var han innom b\u00e5de gitar og piano, med en altoppslukende innsats drevet av skyh\u00f8ye ambisjoner og fyret opp av OCD-diagnosen, f\u00f8r han etter hvert bestemte seg for \u00e5 bli produsent av elektronisk musikk. Og til slutt russel\u00e5ter, spesifikt.\nUnder sin egen russetid i 2012, la Andreas merke til at russel\u00e5tene gjerne handlet om \u00e5 representere hver enkelt buss. Russebussene fremsto som sv\u00e6rt konkurranseinnstilte for ham, og p\u00e5 sin egen russebuss merket han hvor ekskluderende dette kunne v\u00e6re. Derfor fikk han et \u00f8nske om \u00e5 lage sanger som appellerer til alle, forklarer han: en ny type russel\u00e5ter som ikke holder noen utenfor, uansett sosial status og geografisk plassering.\n2015:\nUglesett i bransjen, ydmyket p\u00e5 P3 Gull\nEtter den landsdekkende suksessen med russel\u00e5ten \u00abSjeiken\u00bb i 2015, var p\u00e5 sett og vis dr\u00f8mmen til Andreas fra ungdomsskolen oppfylt: han var blitt en form for popstjerne. Kjent i hele Norge, fra Haslum til Hammerfest. Men etter mediestormen rundt hitl\u00e5tens tekst, merket den ambisi\u00f8se artisten at musikkbransjen han s\u00e5 gjerne ville bli inkludert i, helst \u00f8nsket \u00e5 holde hele Tix-fenomenet p\u00e5 en armlengdes avstand.\nHan f\u00f8lte at nesten ingen produsenter i Norge ville jobbe med ham. Da han skulle spille inn musikken sin, m\u00e5tte han gj\u00f8re det p\u00e5 egenh\u00e5nd.\n\u2013 Enten hadde ikke produsentene tid, eller s\u00e5 sa de det rett ut: \u00abTix? Nei, det er ikke noe for oss. Det passer ikke oss\u00bb. Jeg hadde min f\u00f8rste internasjonale hit med \u00e9n milliard streams f\u00f8r jeg hadde min f\u00f8rste ordentlige studiosession i Norge.\nSamtidig som Tix ble gigantisk blant folket p\u00e5 Spotify i 2015, merket han en annen tone fra etablerte akt\u00f8rer som P3.\n\u2013 Jeg f\u00f8ler jo aldri jeg har pr\u00f8vd \u00e5 lage en \u00abbeef\u00bb med P3. Men jeg merket at det var en nedlatende holdning der.\nMot slutten av 2015 ble han invitert da P3 skulle oppsummere musikk\u00e5ret p\u00e5 P3 Gull, i den gamle hangaren H3 Arena p\u00e5 Fornebu. Det ble derimot en opplevelse som i Andreas\u2019 \u00f8yne slettes ikke bekreftet at han var blitt tatt inn i varmen: heller det motsatte.\nUnder helgen P3 Gull 2015 gikk av stabelen, befant Andreas seg i Sverige, for \u00e5 spille en utsolgt konsert som Tix foran 2500 mennesker. Vennene han reiste sammen med skulle spille to, og det skulle egentlig ogs\u00e5 Andreas \u2013 men han droppet den siste for P3 Gull sin skyld, og m\u00e5tte sette seg alene i bilen. Han kj\u00f8rte hele dagen, og rakk med bare noen minutters margin \u00e5 komme frem til Oslo.\nDa han vandret inn i hangaren, var P3 Gull allerede i full gang, og Andreas fikk \u00f8ye p\u00e5 den ene artisten etter den andre som hadde sett opp til siden han var liten.\n\u2013 Men s\u00e5 er jeg jo bare invitert for \u00e5 bli brukt i programmet som et humoristisk innslag, hvor jeg skal f\u00e5 elektrisk st\u00f8t, for s\u00e5 \u00e5 bli kastet rett ut igjen. N\u00e5 husker jeg ikke om jeg fikk lov til \u00e5 v\u00e6re der igjen etterp\u00e5, men jeg husker jeg dro i alle fall, for jeg f\u00f8lte meg ikke velkommen.\nI innslaget blir Tix straffet for de grove ordene i \u00abSjeiken\u00bb-sangteksten, foran en samlet, leende musikkbransje. Han innr\u00f8mmer at han hadde takket ja til opplegget, og at bare det \u00e5 bli invitert var stas i seg selv. Men n\u00e5r han f\u00f8rst var p\u00e5 TV, kunne han sikkert f\u00e5 mulighet til \u00e5 forklare bakgrunnen for teksten, tenkte Andreas f\u00f8rst. S\u00e5nn skulle det ikke bli.\n\u2013 \u00abSjeiken\u00bb er ment som en hyllest til jenter, og en beskjed om at de ogs\u00e5 skal kunne slippe seg l\u00f8s uten at de skal v\u00e6re bekymret for at de f\u00e5r kritikk for det, ville jeg si. Jenter f\u00e5r ofte mer kritikk enn gutter. Jentene er flotte, og har like mye rett til \u00e5 ta seg en fest som det gutter har. Det var det jeg ville si \u2013 for det var hele poenget med l\u00e5ten. Og det er vel derfor den funka ogs\u00e5. Men hele innslaget handlet bare om \u00e5 dra frem stygge ord fra l\u00e5tene.\nJan Henrik Mo, Event- og merkevareleder hos NRK P3, forklarer i en skriftlig kommentar bakgrunnen for innslaget i 2015.\n\u2013 Tix hadde laget en russel\u00e5t som gjennom \u00e5 bli veldig popul\u00e6r ogs\u00e5 skapte mye debatt for innholdet i teksten. Da P3 Gull s\u00e5 skulle oppsummere musikk\u00e5ret var vi derfor glade for at vi sammen med Tix kunne kommentere dette med et slags skr\u00e5blikk. Vi opplevde at Andreas gikk inn i dette med stor grad av selvironi.\nVidere uttrykker han forst\u00e5else for at Andreas \u00f8nsket \u00e5 snakke om teksten, men understreker at dette var noe han ikke visste den gangen, og at det derfor aldri ble planlagt inn i showet.\n\u2013 Andreas var, som alle andre som deltar p\u00e5 P3 Gull, selvf\u00f8lgelig hjertelig velkommen til \u00e5 bli etter at hans innslag var over, s\u00e5 det er dumt \u00e5 h\u00f8re at han ikke f\u00f8lte seg velkommen. Likevel er vi glad for at dette ikke stikker dypere hos Andreas enn at han takket ja til \u00e5 delta p\u00e5 \u00e5rets P3 Gull, i det jeg tror kommer til \u00e5 bli en veldig bra opptreden.\n2016 \u2013 2018:\nHva gj\u00f8r man etter verdens verste f\u00f8rsteinntrykk?\nJanuar 2016 gikk Andreas inn et nytt \u00e5r av musikkarrieren, men f\u00f8lte seg fastl\u00e5st av fjor\u00e5rets hendelser.\n\u2013 Etter dette med P3 Gull var det slik at uansett hva jeg gjorde, s\u00e5 var det aldri bra nok for musikkbransjen, for man skulle alltid dra frem de grove russel\u00e5tene fra 2015. Men p\u00e5 en m\u00e5te er nettopp dette noe jeg har dratt nytte av som artist: Norge og musikkbransjen fikk jo verdens verste f\u00f8rsteinntrykk av meg. Og det sier jeg lattermildt n\u00e5, for det er sannheten. S\u00e5nn sett har jeg jobbet motstr\u00f8ms i musikkbransjen, men samtidig medstr\u00f8ms i den forstand at jeg har hatt folket og ungdommen p\u00e5 min side.\nFORAN SINE FANS: Andreas p\u00e5 scenen. FOTO: Kim Erlandsen, NRK P3\nI 2016 albumdebuterte Andreas med et samlealbum med russel\u00e5ter, \u00abD\u00f8mt og ber\u00f8mt\u00bb, som ble over 70 uker p\u00e5 VG-lista. Han hevder han hadde splittet det norske folk i to: den ene halvparten var fans, og den andre skj\u00f8nte ikke hva han holdt p\u00e5 med.\n\u2013 Hver gang jeg gj\u00f8r et eller annet nytt, s\u00e5 blir folk s\u00e5 overrasket. Folk skj\u00f8nner ikke at det er mulig at han som lager russel\u00e5ter, ogs\u00e5 kan spille gitar. N\u00e5r jeg spiller piano, utbryter de \u00abH\u00e6, er han musikalsk? Er ikke alt han kan bare \u00e5 trykke p\u00e5 ting p\u00e5 en datamaskin?\u00bb\nJuni 2018 utga Tix den sv\u00e6re hiten \u00abShotgun\u00bb, hans f\u00f8rste singel utenfor russesbussenes verden.\nI august samme \u00e5r kom ogs\u00e5 den internasjonale debuten, da den amerikanske popstjernen Ava Max slapp l\u00e5ta \u00abSweet But Psycho\u00bb med Andreas som l\u00e5tskriver. Singelen gikk rett til topps p\u00e5 hitlistene i 22 land, inkludert Norge.\n\u2013 Grunnen til at jeg ble fl\u00f8yet inn til USA for \u00e5 lage internasjonale hitl\u00e5ter der, var russel\u00e5tene mine. Jeg hadde ingenting annet \u00e5 vise til.\nI USA finnes ikke russel\u00e5ter, s\u00e5 alt de h\u00f8rer er gode melodier, mener Andreas.\n\u2013 Jeg visste at jeg var fokusert p\u00e5 melodier, men ikke at andre s\u00e5 p\u00e5 det som like viktig som meg.\nDet var Mike Caren, som driver den amerikanske publishing-giganten APG, som signerte Andreas av nettopp denne grunnen. Slik begynte en ny tilv\u00e6relse for Andreas, pendlende mellom Norge og Los Angeles. For \u00e5 hjelpe amerikanske stjerner \u00e5 lage de samme allsangvennlige melodiene som Tix.\n2019:\nAndreas inntar TV-skjermene\nI 2019 gikk Andreas et skritt n\u00e6rmere \u00e5 bli \u00abhele Norges\u00bb Tix ved \u00e5 dukke opp p\u00e5 skjermen som fast inventar under \u00ab4-stjerners middag\u00bb og \u00abParadise Hotel\u00bb.\n\u2013 Fenomenet Tix var blitt helt enormt. Det er derfor TV begynte \u00e5 kaste seg over meg. Det vil si: TV-kanalene v\u00e5get \u00e5 ta sjansen p\u00e5 \u00e5 ha meg med. Jeg er kjempetakknemlig for at det skjedde: Mange er s\u00e5 heldige at de har gode apparater som de f\u00e5r mye hjelp fra, men jeg startet jo i musikkbransjen som en underdog som ikke fikk noe hjelp, og m\u00e5tte derfor utnytte enhver mulighet.\nAndreas er klar over at han ikke rykket s\u00e6rlig n\u00e6rmere m\u00e5let om \u00e5 bli akseptert som en seri\u00f8s artist av musikkbransjen ved \u00e5 bli med p\u00e5 pute-TV.\nVAR MED OVERALT: Andreas under P3aksjonen 2019. FOTO: Kim Erlandsen, P3\nAndre artister hadde kanskje v\u00e6rt redd for at det \u00e5 bli med p\u00e5 slikt, kunne ha en negativ innvirkning p\u00e5 deres karriere som kunstnere. I sin kredibilitetsfattige posisjon hadde Andreas derimot friheten til \u00e5 gj\u00f8re hva han ville.\n\u2013 Jeg kunne bli med p\u00e5 Paradise Hotel selv om jeg herjet topplisten p\u00e5 Spotify! Folk lurte p\u00e5 hvorfor i all verden jeg var med der: \u00abHan trenger jo ikke det, er ikke det \u00e5 g\u00e5 nedover?\u00bb, tenkte de. Og jo, det er jo p\u00e5 en m\u00e5te nettop det. Men det er jo det som er s\u00e5 fint, fordi jeg vil jo ikke henge med masse folk som tror at musikken deres er for bra for folket. Jeg vil heller v\u00e6re med folket.\n\u2013 Jeg drar ikke p\u00e5 en bondeg\u00e5rd for \u00e5 melke kuer i en m\u00e5ned med masse kjendiser bare for \u00e5 komme p\u00e5 TV, jeg blir heller med p\u00e5 Paradise hvor jeg i to m\u00e5neder kan omg\u00e5s mennesker som lytter til musikken min, tenkte jeg. Jeg f\u00f8ler meg utrolig heldig som fikk lov til \u00e5 oppleve det.\nVed siden av reality-kj\u00f8ret, ble 2019 ogs\u00e5 \u00e5ret der Andreas begynte \u00e5 utgi musikk med helt annen tematikk. P\u00e5 breakup-l\u00e5ten \u00abJeg vil ikke leve\u00bb m\u00e5tte man se langt etter den bekymingringsl\u00f8se partystemningen.\n\u2013 Det ble et br\u00e5tt stilskifte, sier han om l\u00e5ta i dag.\n\u00abJeg vil ikke leve, men jeg vil ikke d\u00f8\u00bb, lyder refrenget i hiten. Med den igangsatte Andreas en plan han hadde p\u00f8nsket p\u00e5 siden 2016, nemlig \u00e5 henvende seg til en ny gruppe i inkluderingsprosjektet: N\u00e5 var det ikke lenger bare de som falt utenfor p\u00e5 fest og i russetida som skulle f\u00e5 hjelp fra Tix, men ogs\u00e5 de som slet med psykiske utfordringer og ensomhet.\nM\u00e5let var at de som satt hjemme alene med vanskelige tanker, kunne kjenne at det var noen andre der ute som ogs\u00e5 hadde det slik. Og da Andreas mottok beskjeder som at \u00abJeg vil ikke leve\u00bb stoppet en mann fra \u00e5 ta livet sitt, gikk det innp\u00e5 ham.\n\u2013 Jeg begynte \u00e5 skj\u00f8nne hvor mange folk det finnes der ute som sliter. Den statistikken ble til ekte mennesker: Jeg fikk tusenvis av meldinger fra folk som fortale sine historier om alt fra spiseforstyrrelser til ensomhet, karakterpress og foreldrenes separasjon.\n2019:\nDr\u00f8mmen om R\u00e5dhusplassen\n2019 var dessuten \u00e5ret da Andreas fikk oppfylt en mange\u00e5rig dr\u00f8m: \u00c5 endelig f\u00e5 spille p\u00e5 VG-listas sommerkonsert p\u00e5 R\u00e5dhusplassen. I flere \u00e5r hadde han v\u00e6rt frustrert over at han aldri ble invitert, samme hvor mange millioner streams han sanket inn p\u00e5 Spotify.\nTix p\u00e5 VG-Lista Topp 20 R\u00e5dhusplassen 2019. Foto: Kim Erlandsen, NRK P3\nDa kompisene Staysman og Katastrofe skulle spille p\u00e5 R\u00e5dhusplassen under perioden, fors\u00f8kte de \u00e5 gi den ferske artisten Andreas tilgang p\u00e5 backstageomr\u00e5det, ved \u00e5 sette ham p\u00e5 gjestelisten. Det fikk de dessverre ikke til.\nDa Andreas endelig fikk st\u00e5 p\u00e5 R\u00e5dhusplassen og synge, var det et sv\u00e6rt \u00f8yeblikk for ham.\n\u2013 Jeg gikk fra \u00e5 ikke slippe inn p\u00e5 backstageomr\u00e5det, til \u00e5 bli invitert til \u00e5 avslutte hele greia i 2019. Det er et ganske stort sprang.\nIVRIGE: Andreas og hans unge fans p\u00e5 VG-lista Topp 20 p\u00e5 R\u00e5dhusplassen 2019. FOTO: Kim Erlandsen, NRK P3\nElleve \u00e5r eldre Stian Thorbj\u00f8rnsen, bedre kjent som Staysman, har v\u00e6rt et forbilde for Andreas hele veien. Et raskt kikk p\u00e5 Staysmans CV avsl\u00f8rer ogs\u00e5 tydelige likhetstrekk: Paradise Hotel-deltaker, hitmaker innen sjangeren partymusikk, og etterhvert programleder p\u00e5 TV. Andreas kaller Stian for sin \u00abmentor\u00bb.\n\u2013 Staysman er et annet eksempel p\u00e5 en som aldri ble inkludert i musikkbransjen og m\u00e5tte jobbe seg frem p\u00e5 egenh\u00e5nd. Han er en \u00abself made man\u00bb p\u00e5 samme m\u00e5te som meg: Han har ogs\u00e5 ogs\u00e5 m\u00f8tt mange lukkede d\u00f8rer, men s\u00e5 ble han en folkets mann. Og da kom programlederrollen p\u00e5 VG-lista og s\u00e5nt, tror Andreas.\nStaysman:\nVar bekymret for Andreas\nStian smiler n\u00e5r P3 ber ham fortelle om hans forhold til b\u00e5de karakteren Tix og mennesket Andreas.\n\u2013 Tix er kanskje den mest skaml\u00f8se artisten i Norge. P\u00e5 en eller annen sinnssyk m\u00e5te har han i jantelov-Norge klart \u00e5 bli en karakter som folk elsker. \u00c5 sitte i et badekar fylt av penger og bli hyllet for det, det er ganske unikt i dette landet.\nStian har registrert at mange har vanskeligheter med \u00e5 skille Tix og Andreas fra hverandre. Men fra perspektivet til en som ogs\u00e5 kjenner sistnevnte, tror Stian at den t\u00f8ffe Tix-karakteren f\u00f8rst og fremst er en fantasi \u2013 om hvordan Andreas skulle \u00f8nske han var.\nFOLKELIG: Stian Thorbj\u00f8rnsen under en konsert med Staysman & Lazz p\u00e5 VG-lista i Bergen i 2014. FOTO: J\u00f8rgen Kl\u00fcver, NRK P3\nDet er ni \u00e5r siden Stian m\u00f8tte Andreas for f\u00f8rste gang. Den unge, beskjedne b\u00e6rumsgutten hadde gjennom en serie tilfeldigheter endt opp med \u00e5 bli DJ-en til Staysman & Lazz.\n\u2013 Den gangen skj\u00f8nte jeg fort at han hadde sinnsykt h\u00f8ye ambisjoner. Samtidig klarte jeg ikke helt \u00e5 f\u00e5 det til \u00e5 matche med den usikre gutten jeg s\u00e5 foran meg.\nDet her kan bli t\u00f8ft for ham, tenkte Stian den gangen.\n\u2013 Han var jo gutten min, p\u00e5 en m\u00e5te \u2013 og jeg s\u00e5 p\u00e5 ham som en som hadde veldig lyst, men ikke hadde funnet seg selv enda. Jeg fikk ogs\u00e5 vibber om at Andreas var en guttunge preget av en kanskje litt ensom oppvekst.\nI l\u00f8pet av turn\u00e9ene sammen, begynte Stian \u00e5 merke at Andreas kjempet hardt for \u00e5 holde ticsene i sjakk. Da de kom frem til hotellrommet om kveldene, kunne Stian h\u00f8re lydene Andreas lagde p\u00e5 naborommet. Stian reflekterte over hvordan Andreas hadde holdt dem tilbake hele bilturen til hotellet, og skulle \u00f8nske at det ikke var n\u00f8dvendig. Artistnavnet Tix la jo heller ikke akkurat skjul p\u00e5 diagnosen?\n\u2013 Men jeg forsto det: n\u00e5r du er vant med \u00e5 bli tullet med gjennom en lang oppvekst, s\u00e5 setter det ekstra langt inne \u00e5 la andre f\u00e5 se det.\n2020:\nIdol-dommeren som ikke ville bli d\u00f8mt selv\nAllerede ny\u00e5ret 2020 vendte Andreas tilbake til TV-skjermene, n\u00e5 som dommer p\u00e5 Idol. Der fortsatte han \u00e5 gi TV-seerne sm\u00e5 hint om forskjellen p\u00e5 Andreas og Tix.\n\u00abN\u00e5r jeg har p\u00e5 pelsen og solbrillene s\u00e5 eier jeg ikke samvittighet i det hele tatt, men n\u00e5r jeg tar det av s\u00e5 blir jeg, fillern ass, en pyse med en gang\u00bb.\nDisse ordene ramlet ut av munnen hans i dommerstolen p\u00e5 TV i beste sendetid, foran en ung, h\u00e5pefull musikerspire. Var Tix i ferd med \u00e5 ta av seg masken?\nFANGET I ROLLEN SOM TIX: Andreas live p\u00e5 scenen i 2019. FOTO: Kim Erlandsen, NRK P3\n\u2013 Ja, det er nettopp det det er: en maske. For meg er det viktig at folk vet hvem jeg er \u2013 b\u00e5de Tix og Andreas. Tenk p\u00e5 naboen din eller sjefen din p\u00e5 jobben: du vet ikke egentlig hvem de er, gj\u00f8r du vel? P\u00e5 samme m\u00e5te har ikke musikkbransjen visst hvem jeg er.\nDerfor ble han med p\u00e5 TV-sendinger som Paradise Hotel og Idol, forklarer han: for \u00e5 vise frem Andreas. Det var p\u00e5 overtid.\n\u2013 Mange trodde jeg hadde en kjip personlighet, og n\u00e5r jeg m\u00f8tte folk for f\u00f8rste gang m\u00e5tte jeg alltid bruke mye tid p\u00e5 \u00e5 overbevise vedkommende om at jeg, Andreas, egentlig ikke er slik de tror jeg er. De var blitt s\u00e5 eksponert for Tix at de trodde jeg var slik, rett og slett.\n2020:\nNye maktforhold i bransjen\nMusikkbransjen handler mye om \u00e5 f\u00e5 frem hvor kunstnerisk man er, mener Andreas. Selv har han heller blitt god p\u00e5 \u00e5 forenkle.\n\u2013 Jeg er mer opptatt av at Marte p\u00e5 12 \u00e5r skal synes \u00abN\u00e5 koser vi oss\u00bb er kjempestas, og jeg slapp \u00abKarantene\u00bb med tanke om at det skulle v\u00e6re en festl\u00e5t barn kan synge med p\u00e5, sier Andreas om sine to store 2020-hits.\nTakket v\u00e6re dem, har han holdt seg aktuell gjennom hele korona-perioden. Og er en obligatorisk del av showet n\u00e5r musikk\u00e5ret 2020 skal oppsummeres p\u00e5 P3 Gull.\n\u2013 Jeg skj\u00f8nner greia og politikken i musikkbransjen. Det er helt greit, det. Men er det ikke rart at jeg fikk varme opp for Justin Bieber f\u00f8r jeg fikk spille p\u00e5 P3 Gull? Folk sier til meg at jeg har vokst veldig i musikkbransjen. Det setter jeg veldig pris p\u00e5, men jeg ville kanskje sagt det litt annerledes. Jeg har vokst ved siden av musikkbransjen. Utenfor. Jeg har drevet med sjangere som inntil nylig ikke har blitt ansett som musikk en gang: russemusikk og partymusikk.\nAndreas mener dette har endret seg i det siste, i takt med at hans form for musikk har blitt stadig st\u00f8rre fenomen. I l\u00f8pet av korona-perioden har str\u00f8mmetjenestene regelrett blitt dominert av russeartister som El Papi, Tix og Staysman, hevder han.\n\u2013 Grunnen er nok kanskje at musikkbransjen er helt kneblet og ikke har like mye makt lenger. Det er kun publikum der hjemme i stuene som bestemmer hva de vil h\u00f8re p\u00e5. Det er en \u00e6re \u00e5 f\u00e5 spille p\u00e5 P3 Gull, og \u00e5 bli sett, men jeg glemmer ikke hvor jeg kommer fra: folket. Uansett hva slags person folk i musikkbransjen pr\u00f8ver \u00e5 forme meg til \u00e5 v\u00e6re, eller hvordan de fors\u00f8ker \u00e5 vri og vende p\u00e5 hva jeg skal gj\u00f8re p\u00e5 scenen.\nDet er f\u00f8rst og fremst for folket at han opptrer p\u00e5 P3 Gull, forklarer han. \u00c5 endelig f\u00e5 st\u00e5 p\u00e5 scenen med resten av eliten, slik han pleide \u00e5 dr\u00f8mme om, hevder han er mindre viktig n\u00e5. I l\u00f8pet av de fem \u00e5rene Tix har v\u00e6rt i rampelyset, har han dessuten opplevd det han ser p\u00e5 som en form for demokratisering innen media og underholdning.\n\u2013 Jeg synes det er interessant \u00e5 reflektere over, for bransjen har blitt veldig annerledes. N\u00e5 kriger NRK om oppmerksomheten til folket \u2013 mot Netflix og alle de der. Tenk hvis jeg hadde kj\u00f8rt livestream-konsert samme kvelden som P3 Gull, sier den tidligere storsabot\u00f8ren med et fandenivoldsk smil.\nTRUSSEL MED ET SMIL: Andreas synes det er i begge parters interesse at feiden mellom ham og P3 er over. FOTO: Eskil Olaf Vestre, NRK P3\nDen 28. november skal Tix gj\u00f8re noe som aldri har blitt gjort p\u00e5 P3 Gull tidligere: Han skal spille en helt ny l\u00e5t, som ingen har h\u00f8rt f\u00f8r. Den har f\u00e5tt navnet \u00abTusen t\u00e5rer\u00bb og er i f\u00f8lge Andreas oppf\u00f8lgeren til \u00abJeg vil ikke leve\u00bb.\n\u2013 Den skal bidra enda mer til f\u00f8lelsen av fellesskap. Mens \u00abJeg vil ikke leve\u00bb handler om et desperasjonen i spesifikt \u00f8yeblikk der alt g\u00e5r til helvete, handler \u00abTusen t\u00e5rer\u00bb om depresjonen n\u00e5r du har hatt \u00abjeg vil ikke leve\u00bb-f\u00f8lelsen over lengre tid.\nVeien videre:\n\u00d8nsker enn\u00e5 \u00e5 bli sett og forst\u00e5tt\nL\u00e5ta er f\u00f8rste smakebit fra det Andreas lenge har omtalt som et mer personlig albumprosjekt.\nHan jobber enda med skiva, og planen for den 28. november er \u00e5 dra rett fra scenen p\u00e5 P3 Gull, inn i en taxi, og sette kursen mot studioet for \u00e5 jobbe videre. Andreas beskriver albumet som vanskelig \u00e5 lage, og sv\u00e6rt omfattende.\n\u2013 Mange melankolske l\u00e5ter du h\u00f8rer p\u00e5 radioen er s\u00e5 abstrakte at det kan v\u00e6re vanskelig \u00e5 relatere seg til dem. Jeg tror l\u00e5tene mine har et godt potensial til \u00e5 treffe mange nettopp p\u00e5 grunn av tydeligheten i l\u00e5tskrivingen min. Albumet skal bli b\u00e5de nytt og nyttig.\nMed det mener han at det ikke bare er musikk du skal lytte til som tidsfordriv: lytteren skal kunne kjenne seg igjen i l\u00e5tene og kunne bruke dem til \u00e5 f\u00f8le deg bedre.\nAndreas, som tidligere poserte p\u00e5 Instagram badende i pengesedler, er nok klar over at musikk med nytteverdi ogs\u00e5 er musikk som selger. Men det er kanskje ingen uoverenstemmelse mellom gode intensjoner og jakten p\u00e5 kroner? Mannen som tilbragte hele barndommen som outsider, fremst\u00e5r ogs\u00e5 oppriktig r\u00f8rt n\u00e5r han snakker om sine hengivne fans.\n\u2013 Jeg f\u00f8ler meg heldig og privilegert fordi jeg har blitt tatt s\u00e5 godt vare p\u00e5 av det norske folk. At jeg alltid har hatt folket i ryggen, og v\u00e6rt s\u00e5 heldig \u00e5 f\u00e5 v\u00e6re med p\u00e5 festen. Ogs\u00e5 er jeg s\u00e5 sykt takknemlig for at alt dette jeg pr\u00f8ver \u00e5 oppn\u00e5 med fellesskapet og inkludering faktisk funker.\n\u2013 S\u00e5 langt har det g\u00e5tt bra: f\u00f8rst tok jeg over russetiden, hvor det er mye usikkerhet og fordommer blant folk, og s\u00f8rget for et fellesskap der. Deretter gjorde jeg det samme med skoleg\u00e5rden, for det skjer jo det samme der som i russemilj\u00f8et. Og s\u00e5 s\u00f8rget jeg for \u00e5 inkludere de ensomme.\nAndreas beskriver prosessen s\u00e5 langt som \u00abbaby steps\u00bb: han m\u00e5 stadig teste hvilke tiltak som lykkes og hvilke som ikke gj\u00f8r det.\n\u2013 Men av og til blir jeg i tvil om jeg noen gang vil oppn\u00e5 at folk kjenner meg s\u00e5 godt som jeg vil at de skal kjenne meg. B\u00e5de Andreas og Tix.\nTix opptrer live p\u00e5 P3 Gull 2020. Sendingen ser du fra kl. 21:10 p\u00e5 NRK 1, NRK Nett-TV og P3.no l\u00f8rdag 28. november.\nJournalister: Eskil Olaf Vestre\nFotograf, toppbilde: Linea C. S\u00f8gaard\nLES ALT OM P3 GULL 2020:", "original_url": "https://p3.no/musikk/tix-p3-gull-2020/", "wayback_url": "https://web.archive.org/web/20201121104411/https://p3.no/musikk/tix-p3-gull-2020/", "a_id": "Q30323936-0"}