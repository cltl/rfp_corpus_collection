{"title": "Plateanmeldelse: Tix - \"D\u00f8mt og ber\u00f8mt\"", "text": "Plateanmeldelse: Tix - \"D\u00f8mt og ber\u00f8mt\"\nUBEHAGELIG DR\u00d8Y: Tix. Foto: CARL-FREDRIK SALICATH\nPlateanmeldelse: Tix \u2013 \u00abD\u00f8mt og ber\u00f8mt\u00bb\nPublisert: 20.05.16 17:26 Oppdatert: 20.05.16 17:47\nMUSIKK 2016-05-20T15:26:34Z\n\u00abDen nye punken.\u00bb\nALBUM: RUSSEMUSIKK\nTix\n\u00abD\u00f8mt og ber\u00f8mt\u00bb\n(Tix/Sony)\n1\nRuss 2016 er over. Men l\u00e5tene best\u00e5r. I dag gj\u00f8r denne samlingen et gedigent byks p\u00e5 VG-lista.\nLes ogs\u00e5: S\u00e5 mye koster russel\u00e5tene\nOg selv om mor og far til russen garantert krabbet rundt dritings i r\u00f8dt i sin tid, er det nok heller tvilsomt at de gaulte \u00abjeg vil rogne deg i trynet\u00bb.\nFor ja: Tix-tekstene er bevisst simple, sexfokuserte og ubehagelig dr\u00f8ye.\nDe er som standup-poenger p\u00e5 bedriftseventer, en slags innkokt blanding av Tommy Steine og \u00d8rjan Bur\u00f8e.\nSmakl\u00f8st \u2013 men uhyre effektivt om man er mellom 18 og 19,5 \u00e5r. Ferdigdesignet for \u00e5 bli mislikt av alle andre.\nFikk du med deg? Russ dynket i giftig stoff\nB\u00e6rumsgutten bak, Andreas Haukeland, er en kompetent kopimaskin og hovedarkitekten bak v\u00e5r tids st\u00f8rste ungdomsoppr\u00f8r.\n23-\u00e5ringen har en unik evne og imponerende kapasitet til \u00e5 slenge ut vage variasjoner over de samme linjene. L\u00e5tene er bygget rundt samme mal, fulle av plattheter som p\u00e5 sitt eget absurde vis bygger seg opp til 16 identiske liftoff-er.\nSkremmende \u00ab\u00e6rlig\u00bb, moralsk p\u00e5 kanten og sm\u00e5tt gammelmodig. Hver eneste l\u00e5t skal v\u00e6re en topp, en h\u00f8ydare for nettopp bussen den tar navnet fra. Bygget rundt happy hardcore-modellen tyske Scooter mer eller mindre fant opp p\u00e5 nittitallet.\n\u00c5 kalle det en utfordring \u00e5 bare lytte p\u00e5 de over 50 minuttene som dette vedvarer, er en mild underdrivelse.\nMen det er en situasjon \u00abD\u00f8mt og ber\u00f8mt\u00bb aldri er tiltenkt. Dette er bruksgjenstander.\nBeats som skal holde festen i gang og skape minner i skj\u00e6ringspunktet mellom uforglemmelige og ekstremt forglemmelige. Forh\u00e5pentlig uten handlinger som ber\u00f8res av straffeloven.\nPlateselskapet Sony \u2013 som distribuerer dette, og hevder n\u00e5tidens russemusikk er den nye punken \u2013 sover like godt om natten, og bruker sikkert noen av inntektene fra de mange millioner streamene til \u00e5 lage enda flere Christel Alsos-plater.\nHvis da ikke russen f\u00e5r dem. For hvem er det som eier l\u00e5tene n\u00e5r Tix har f\u00e5tt mellom 70.000 og 100.000 kroner for \u00e5 lage dem?\nDet minste problemet med russen er musikken. Dette kan lett bli stoppet om mor og far tar en \u00abSkam\u00bb og synger med om reke, hooking og skl\u00f8tte i stua hjemme.\nMen da kommer det tidsnok noe enda dr\u00f8yere.\nBESTE L\u00c5T: \u00abSecret Obsession 2016\u00bb\nTOR MARTIN B\u00d8E", "original_url": "https://www.vg.no/rampelys/musikk/i/Kwqo6/plateanmeldelse-tix-doemt-og-beroemt", "wayback_url": "https://web.archive.org/web/20180628015901/https://www.vg.no/rampelys/musikk/i/Kwqo6/plateanmeldelse-tix-doemt-og-beroemt", "a_id": "Q30323936-0"}