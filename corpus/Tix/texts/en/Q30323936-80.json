{"title": "Se bilder direkte fra Justin Biebers opptreden", "text": "Se bilder direkte fra Justin Biebers opptreden\n(Dagbladet): For femte gang er Justin Bieber (23) p\u00e5 norsk jord, og klokken 21.15 er den verdenskjente popstjerna ventet \u00e5 dukke opp p\u00e5 scenen p\u00e5 Forus Travbane i Stavanger.\nSelv om konserten ofte blir omtalt som Justin Bieber-konserten har en rekke andre store artister gjestet scenen f\u00f8r ham i dag. Blant andre Nico og Vinz, Tix og Martin Garix, hvor sistnevnte fikk hele publikum med p\u00e5 en regndans.\nSe direkte bilder fra konserten i bildekarusellen over!\nRegntunge skyer l\u00e5 som et teppe over Stavanger da stadig flere fans samlet seg utenfor konsertarenaen der Justin Bieber skal opptre. For i kveld er det verken hester eller hestespill det handler om p\u00e5 Forus travbane.\n- V\u00e6ret gj\u00f8r ingenting, vi er vanntette, ler Marion Knutsen.\nHun har med seg barnebarnet Eliana (4) og d\u00f8trene Nathalie og Therese p\u00e5 Bieber-opptreden. Sammen med flere tusen andre ventet de t\u00e5lmodig i k\u00f8 da portene \u00e5pnet klokka fire i ettermiddag.\nIkke bekymret\n- Vi har st\u00e5tt to timer, men det er det verdt, sier Nathalie Knutsen.\n- Vi har inntrykk av at sikkerheten er bra. Det har heller ikke bekymret oss p\u00e5 forh\u00e5nd, nikker Therese Knutsen.\nFamilien hadde tatt turen fra Sarpsborg for \u00e5 oppleve verdensstjernen live.\n- Eliana har sunget \u00abBaby, baby\u00bb hele uka, forteller mamma Nathalie.\nEtter Bieber-konserten i Danmark kom det kritikk b\u00e5de mot og fra arrang\u00f8ren.\nMen dirigert av politiet gikk innslippet til kveldens storkonsert uten dramatikk. Sikkerhetselskapet Pro Sec og politiet s\u00f8rget for at de ivrigste som stod fremst i k\u00f8en ble sluset inn i puljer.\nEksemplarisk publikum\nDet var mange som kom langveisfra i anledning det som har blitt beskrevet som den st\u00f8rste konserten i Stavanger noensinne. Mer enn 30 000 billetter var forh\u00e5ndssolgt.\n- Vi hadde noen tusen i k\u00f8 da det \u00e5pnet, men publikum har oppf\u00f8rt seg eksemplarisk, sier operativ leder i Pro Sec Henning Kristiansen.\nHan legger til at det s\u00e5 langt ikke er registrert noen skader.\nSiden han landet p\u00e5 Sola flyplass i g\u00e5r har Justin Bieber blant annet forlystet seg med motocross og strandliv.\nI dag skal han f\u00e5 publikum i sommerstemning p\u00e5 tross av regnv\u00e6ret. Etter planen g\u00e5r han p\u00e5 scenen klokka 21.15.", "original_url": "https://www.dagbladet.no/kultur/se-bilder-direkte-fra-justin-biebers-opptreden/67664886", "wayback_url": "https://web.archive.org/web/20170609002139/http://www.dagbladet.no/kultur/se-bilder-direkte-fra-justin-biebers-opptreden/67664886", "a_id": "Q30323936-80"}