{"title": "\"Burde aldri v\u00e6rt med\"", "text": "\"Burde aldri v\u00e6rt med\"\nAndreas Haukeland, alias Tix, har det siste \u00e5ret lagt grisepraten bak seg, og vil framst\u00e5 mer voksen. Greit nok, men lykkes han med sitt inntog i MGP-manesjen?\nAbsolutt ikke, if\u00f8lge Dagbladets anmelder, som mener Tix har langt igjen til brorparten av dagens popartister. Hans troverdighet st\u00e5r n\u00e6rmere \u00abParadise Hotel\u00bb enn som \u00abIdol\u00bb-dommer, som han ogs\u00e5 er kjent som.\nKeiino gj\u00f8r MGP-comeback som en enda bedre og mer moden utgave av seg selv. I likhet med Tix, er ogs\u00e5 popjoik-trioen direktekvalifisert til den norske MGP-finalen 20. februar.\nTidlige denne uka gikk NRK ut med de seks direktekvalifisert artistene; Tix, Keeino, Stavangerkameratene, Alexander Rein, Kaja Rode og Atle Pettersen, samt de fire som l\u00f8rdag skal konkurrere om \u00e9n plass i finalen.\nNedenfor kan du lese hva Dagbladets anmelder mener om l\u00f8rdagens seks MGP-artister basert p\u00e5 lytting - uten visuell drahjelp.\nHUFF DA: Andreas Haukeland (Tix) imponerer ikke i MGP. Foto: Julia Marie Naglestad/NRK Vis mer\nTIX: \u00abUt Av M\u00f8rket\u00bb (forh\u00e5ndskvalifisert til finalen)\nTekst og melodi: Andreas Haukeland\nDen som f\u00e5r leve, blir gammel. Andreas Haukeland er blitt eldre, 27 \u00e5r. Han har allerede reagert p\u00e5 at russel\u00e5tene er blitt for dr\u00f8ye. J\u00f8ss, det til tross for at det var han som sto i bresjen for den slags verbal og musikalsk s\u00f8ppel.\nMannen som f\u00e5r Stian \u00abStaysman\u00bb Thorbj\u00f8rnsen til \u00e5 framst\u00e5 som en sober stilist, fors\u00f8ker \u00e5 bli voksen. Og det er en mer moden Tix vi ser p\u00e5 balladen \u00abUt Av M\u00f8rket\u00bb, som han b\u00e5de synger og har skrevet selv.\nMen det betyr ikke at han lykkes med det heller - kunstnerisk i hvert fall. Han er milevis unna en rekke troverdige mannlige og kvinnelige kvalitetsartister i sin egen generasjon.\nHan synger om en kvinne: om lengsler og lys, t\u00e5rer og tap. Greit nok, temaet er velkjent i popen. Men Tix snubler i klisjeer og melodien henger rundt halsen som et lodd. Denne havner i finalen av en grunn: Tix er direktekvalifisert, men han skulle aldri v\u00e6rt der med en s\u00e5 hjelpel\u00f8s l\u00e5t. Jeg skal spise Tix-panneb\u00e5ndet, p\u00e5 en seng av knuste glassk\u00e5r fra brillene hans, dersom han vinner MGP-finalen.\nFINALEKLAR: Trioen Keiino har popjoik som varemerke. Foto: Peder Carlsen/NRK Vis mer\nKeiino: \u00abMonument\u00bb (forh\u00e5ndskvalifisert til finalen)\nTekst/melodi: Tom Hugo Hermansen, Alexander Nyborg Olsson, Fred Buljo, Alexandra Rotan og R\u00fcdiger Schram\nFor to \u00e5r siden deltok Keiino med \u00abSpirit in the Sky\u00bb, og jeg skal innr\u00f8mme at jeg ikke s\u00e5 dens kommersielle kvaliteter. Kombinasjonen pop og joik slo an, og Keiino fikk flest publikumstemmer av alle i den europeiske MGP-finalen i 2019.\nKeiino er tilbake med mye av det samme som i \u00abSpirit in the Sky\u00bb, men noe er likevel annerledes. Kombinasjon joik og pop synes mer integrert, kanskje det skyldes at den to \u00e5r gamle hiten deres har banet vei for \u00absjangeren\u00bb.\nMed \u00abMonument\u00bb virker trioen mer moden og tryggere forankret i den litt underlige pop'n'joik-hybriden. \u00abMonument\u00bb er kanskje ikke like umiddelbar som forgjengeren, men fengsler langt mer.\nL\u00e5ta er drivende, mystisk og dr\u00f8mmende med glassklar kvinnevokal. Her viser Keiiono en stolthet, kraft og storhet som kan gi dem billett til finalen i Nederland i mai.\nG\u00d8Y P\u00c5 LANDE: I en mannsalder har J\u00f8rn Lande presset stemmeb\u00e5ndene for tung-og metalrockens beste. Foto: Julia Marie Naglestad/NRK Vis mer\nJorn: \u00abFaith Bloody Faith\u00bb\nTekst/melodi: \u00c5ge Sten Nilsen, J\u00f8rn Lande, Eirik Renton, Kjell \u00c5ge Karlsen\nMetalvokalist J\u00f8rn Landes \u00abFaith Bloody Faith\u00bb er en klassisk skarpsk\u00e5ren heavyrocker og h\u00f8rer med i denne bollen av blandet musikalsk drops som MGP er. J\u00f8rn Lande (52) er en traver og en anerkjent vokalist i norsk og internasjonal tungrock og metal-sammenheng.\nAlle har h\u00f8rt J\u00f8rn synge, garantert, for det er stemmen hans vi h\u00f8rer i fotballsangen \u00abAlt for Norge\u00bb fra 1994.\n\u00abFaith Bloody Faith\u00bb er kj\u00f8lig og stringent heavyrock, mer TNT enn Wig Wam, hvis dere skj\u00f8nner. Den er \u00abslemmere\u00bb og mindre \u00abfolkelig og melodi\u00f8s\u00bb enn \u00abIn My Dreams\u00bb, som \u00c5ge Sten Nilsen og co. representerte Norge med i Ukraina i 2005.\nJ\u00f8rn har en helt suveren stemme, og langh\u00e5ret bredbeint rock kler s\u00e5 absolutt en MGP-finale. Han er fra landet, men bor i byen - og er en t\u00f8ff \u00abmetallmann\u00bb.\nB\u00c6RRE LECHERT: Beate Lech har mange talenter - og hun kler forskjellige musikkscener, MGP ogs\u00e5. Foto: Julia Marie Naglestad/NRK Vis mer\nBeady Belle: \u00abPlaying with fire\u00bb\nTekst/melodi: Beate Lech\nBeady Belle, eller Beate Lech (46) som hun heter, er en anerkjent vokalist, artist, l\u00e5tskriver og produsent. Hun har et stort internasjonalt publikum, og har samarbeidet med verdensstjerner som artister som Jamie Cullum, Dee Dee Bridgewater, Joshua Redman og Jarle Bernhoft.\n\u00abPlaying with fire\u00bb er et smykke som hviler og glitrer i halsgropa. L\u00e5ta er sl\u00f8y og pirrende, som minimalistisk pop med like doser R'n'B og elektronika.\nDette er funky, fresht og moderne, men ogs\u00e5 tidl\u00f8st. \u00abPlaying with fire\u00bb er veldig mye av det som er fellesnevneren for artisten Beady Belle.\nBeate Lech er en godt voksen, allsidig og moden artist, og det h\u00f8res i denne lekne, lekre og lystig heliumballongen som stiger til v\u00e6rs godt hjulpet av hennes myke stemme.\nOPPBL\u00c5ST?: Bl\u00e5semafiaen kan sine ting, men det pirrer ikke Dagbladets anmelder. Foto: Julia Marie Naglestad/NRK Vis mer\nBl\u00e5semafiaen: \u00abLet Loose\u00bb\nTekst/melodi: J\u00f8rgen Lund Karlsen, Sigurd Evensen, Stig Espen Hundsnes, Benjamin Sefring, Caroline Teigen.\nBl\u00e5semafiaen er en anerkjent bl\u00e5serekkene i Norge og Europa og best\u00e5r av Sigurd Evensen (27) fra Oslo p\u00e5 trombone, Stig Espen Hundsnes (32) fra Stord p\u00e5 trompet og J\u00f8rgen Lund Karlsen (27) fra Fredrikstad p\u00e5 saksofon.\nNavnet Bl\u00e5semafiaen er beskrivende for et ensemble som lar hornene st\u00e5 for det meste av praten her. Her har vi tunge og dels smektende programmerte rytmer til en bl\u00e5serrekke som kan sitt h\u00e5ndverk.\nMen selv om framf\u00f8relsen er drivende, er innholdet av det som blir drevet framover, selv l\u00e5ta - melodien - sv\u00e6rt ordin\u00e6r, og til grensen kjedelig. S\u00e5 mye bl\u00e5s og s\u00e5 lite luft, s\u00e5 stangende og stillest\u00e5ende. Oppbl\u00e5st, t\u00f8r jeg si - med fare for \u00e5 f\u00e5 mafiaen p\u00e5 nakken.\nCaroline Teigen, med artistnavnet Hazel, synger bra, men kan ikke gj\u00f8re gull av gr\u00e5stein.\nTALENTFULL: Stina Talling debuterer i MGP-sirkuset. Foto: Julia Marie Naglestad/NRK Vis mer\nStina Talling: \u00abElevate\u00bb\nTekst/melodi: B\u00e5rd Mathias Bonsaksen, Hilda Stenmalm, Stina Talling, Eirik Hella, Monika Engeseth\nStina (17) fra Bergen startet med Youtube-videoer i 2013 og har siden det hatt mye \u00e5 gj\u00f8re ved siden av skolegangen - med mange millioner videoavspillinger.\nHennes st\u00f8rste hit er vel kjent for de fleste: \u00abMer enn god nok\u00bb som hun var med p\u00e5 \u00e5 skrive for Blime-kampanjen.\nVi snakker her om en ung og etter hvert sm\u00e5tt erfaren artist. \u00abElevate\u00bb er en vakker og f\u00f8lsom ballade, atmosf\u00e6risk og uttrykksfull - noe som b\u00e5de stemmen og arrangementet understreker gjennom hele l\u00e5ta.\nBidraget har en tendens tidvis til \u00e5 drukne i klang, og kommer aldri ordentlig opp til overflaten og i gang. Den er fin, men stillest\u00e5ende og litt kjedelig - til tross for at Stina synger godt.", "original_url": "https://www.dagbladet.no/kultur/burde-aldri-vaert-med/73274761", "wayback_url": "https://web.archive.org/web/20210115084841/https://www.dagbladet.no/kultur/burde-aldri-vaert-med/73274761", "a_id": "Q30323936-9"}