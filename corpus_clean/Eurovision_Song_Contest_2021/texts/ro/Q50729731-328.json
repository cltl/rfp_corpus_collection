{"title": "Eurovision Romania", "text": "Eurovision Romania\n\u201eDestina\u021bia Eurovision\u201d: Imagini \u00een exclusivitate, \u00een fiecare sear\u0103, la TVR 1\nDoar dou\u0103 s\u0103pt\u0103m\u00e2ni ne despart de startul celui mai a\u0219teptat concurs muzical din 2021 \u0219i debutul reprezentantei Rom\u00e2niei, Roxen, pe scena Eurovision.\nPreg\u0103tirile delega\u021biei Rom\u00e2niei au intrat \u00een linie dreapt\u0103, repeti\u021biile din studiourile TVR fiind \u00eentrerupte doar de S\u0103rb\u0103torile Pascale. \u00cencep\u00e2nd de luni, 3 mai, publicul TVR va fi conectat la universul Eurovision 2021 prin emisiunea \u201eDestina\u021bia Eurovision\u201d.\nGazda emisiunii, Sonia Argint, va prezenta, \u00een premier\u0103 \u0219i \u00een exclusivitate, imagini din culisele evenimentului, de la etapa na\u021bional\u0103 p\u00e2n\u0103 la finala interna\u021bional\u0103, scenografia, costumele, machiajul, coregrafia, evenimentele din capitala Eurovision 2021, emo\u021biile, oboseala \u0219i bucuria de a reprezenta Rom\u00e2nia \u00een concurs.\nSonia va discuta cu mai mul\u021bi invita\u021bi despre participarea Rom\u00e2niei la Eurovision Song Contest \u0219i vom urm\u0103ri, de luni p\u00e2n\u0103 vineri, \u00een fiecare sear\u0103, la TVR 1, de la ora 20.50, povestea particip\u0103rii Rom\u00e2niei la edi\u021bia num\u0103rul 65 a concursului, un drum care s-a prelungit cu un an, ca niciodat\u0103, din cauza pandemiei.\n\u00cen prima s\u0103pt\u0103m\u00e2n\u0103, \u00eenaintea deplas\u0103rii delega\u021biei noastre \u00een Regatul \u021a\u0103rilor de Jos, gazda edi\u021biei 2021, ne amintim parcursul lui Roxen \u00een 2020 care a culminat cu Finala Na\u021bional\u0103, ultimul mare spectacol cu public din Rom\u00e2nia - desf\u0103\u0219urat\u0103 \u00een sala sporturilor Romeo Iamandi din Buz\u0103u, urm\u0103rim, \u00een premier\u0103, imagini din culisele film\u0103rii videoclipului piesei \u201eAmnesia\u201d, de la \u0219edin\u021ba foto oficial\u0103 realizat\u0103 pentru aceast\u0103 edi\u021bie Eurovision Song Contest, de la filmarea pentru postcardul Rom\u00e2niei la Eurovision \u0219i momentul artistic filmat \u00een Bucure\u0219ti ca rezerv\u0103 pentru actul artistic de la Rotterdam (live-on-tape). Vineri, 7 mai, vom lua pulsul delega\u021biei Rom\u00e2niei care intr\u0103, de m\u00e2ine, \u00een autoizolare, \u00een vederea deplas\u0103rii la Rotterdam.\nDe luni, 10 mai, Sonia Argint va urm\u0103ri aventura reprezentantei noastre pas cu pas, de la \u00eembarcarea \u00een avion p\u00e2n\u0103 la revenirea \u00een \u021bar\u0103, cu imagini inedite \u0219i primele impresii de la concurs, \u00een urm\u0103toarele edi\u021bii ale produc\u021biei \u201eDestina\u021bia Eurovision\u201d.\nEurovision Song Contest 2021 va avea loc la Rotterdam, sub sloganul \u201eOpen Up\u201d, cu semifinalele pe 18 \u015fi 20 mai \u015fi finala pe 22 mai. Roxen, reprezentanta Rom\u00e2niei la edi\u0163ia cu num\u0103rul 65 a concursului, va fi al 13-lea artist care va urca pe scena de la Rotterdam, \u00een prima semifinal\u0103, pe 18 mai.\nFoto: Bogdan Petrice\n***\nRoxen a \u00eenceput s\u0103 c\u00e2nte de la o v\u00e2rst\u0103 fraged\u0103, cucerind trofeu dup\u0103 trofeu la diverse concursuri locale de talente. Debutul s\u0103u a fost marcat de colaborarea cu Sickotoy pentru piesa \u201eYou Don\u2019t Love Me\u201d, care a atins performan\u021be remarcabile, ajung\u00e2nd pe primele 10 pozi\u021bii ale celor mai difuzate piese la radio at\u00e2t \u00een topurile din Rom\u00e2nia, c\u00e2t \u0219i \u00een cele din Bulgaria, \u0219i s-a reg\u0103sit, totodat\u0103, \u0219i \u00een playlist-urile radiourilor din Fran\u021ba, Mexic, Spania, SUA \u0219i Turcia. Single-ul s\u0103u de debut \u2013 \u201eCe-\u021bi c\u00e2nt\u0103 dragostea\u201d \u2013 a devenit una dintre cele mai difuzate piese din 2020, domin\u00e2nd topurile timp de 7 s\u0103pt\u0103m\u00e2ni \u0219i \u00eensum\u00e2nd peste 30 de milioane de vizualiz\u0103ri pe YouTube. Fiind desemnat\u0103 reprezentant\u0103 a Rom\u00e2niei la edi\u021bia din 2020 a competi\u021biei Eurovision, Roxen a lansat 5 piese pentru selec\u021bia na\u021bional\u0103, piesa Alcohol You fiind desemnat\u0103 c\u00e2\u0219tig\u0103toare. Din cauza pandemiei COVID-19, competi\u021bia Eurovision de anul acesta a fost anulat\u0103, \u00eens\u0103 Roxen r\u0103m\u00e2ne reprezentata Rom\u00e2niei pentru edi\u021bia din 2021 de la Rotterdam, cu o nou\u0103 pies\u0103: \u201eAmnesia\u201d.\n***\nEurovision Song Contest 2021 va avea loc la Rotterdam, sub sloganul \u201eOpen Up\u201d, cu semifinalele pe 18 \u015fi 20 mai \u015fi finala pe 22 mai. La edi\u0163ia cu num\u0103rul 65 a concursului, particip\u0103 - al\u0103turi de Rom\u00e2nia - alte 40 de \u021b\u0103ri.\nAt\u00e2t semifinalele, c\u00e2t \u015fi finala interna\u0163ional\u0103 a ESC 2021 vor fi transmise live pe TVR.\nPrecedenta edi\u0163ie a competi\u0163iei muzicale a fost c\u00e2\u015ftigat\u0103 de Duncan Laurence, reprezentantul Regatului \u021a\u0103rilor de Jos, cu piesa \u201cArcade\u201d, \u00een 2019. Edi\u021bia 2020 a Eurovision Song Contest a fost reprogramat\u0103 de c\u0103tre organizatori, \u00een contextul pandemiei de coronavirus.\nEurovision este o competi\u0163ie muzical\u0103 interna\u0163ional\u0103, organizat\u0103 de European Broadcasting Union (EBU), cea mai mare asocia\u0163ie a televiziunilor publice din Europa. Prima edi\u0163ie a avut loc \u00een 1956, la Lugano, \u00een Elve\u0163ia. Difuzat f\u0103r\u0103 \u00eentrerupere, timp de 60 de ani, show-ul a devenit unul dintre cele mai longevive \u015fi mai urm\u0103rite programe de televiziune din lume. Printre arti\u015ftii care au urcat, de-a lungul anilor, pe scena Eurovision se num\u0103r\u0103: ABBA, Julio Iglesias, Celine Dion, Johnny Logan.\nTeleviziunea Rom\u00e2n\u0103, membr\u0103 a EBU, este organizatoarea Selec\u0163iei Na\u0163ionale \u015fi particip\u0103 la competi\u0163ia european\u0103 din anul 1993.\nCele mai bune performan\u0163e ale Rom\u00e2niei la acest concurs au fost: de dou\u0103 ori locul al treilea (Lumini\u0163a Anghel & Sistem - Kiev, 2005; Paula Seling \u015fi Ovi - Oslo, 2010) \u015fi o dat\u0103 locul al patrulea (Mihai Tr\u0103istariu - Atena, 2006).", "original_url": "http://eurovision.tvr.ro/2021/destina-ia-eurovision-imagini-in-exclusivitate-in-fiecare-seara-la-tvr-1_32069.html", "wayback_url": "https://web.archive.org/web/20210504113754/http://eurovision.tvr.ro/2021/destina-ia-eurovision-imagini-in-exclusivitate-in-fiecare-seara-la-tvr-1_32069.html", "a_id": "Q50729731-328"}