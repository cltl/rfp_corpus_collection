{"title": "Eurovision Romania", "text": "Eurovision Romania\nCine sunt membrii juriului Rom\u00e2niei la Eurovision\nConcursul debuteaz\u0103 mar\u021bi, 18 mai, \u00een direct la TVR 1, TVR 1 HD, TVR Interna\u021bional \u0219i online, pe TVR+.\nLumini\u0163a Anghel, Ilinca B\u0103cil\u0103, Andy Platon, R\u0103zvan Popescu \u015fi Liviu Teodorescu formeaz\u0103 juriul \u021b\u0103rii noastre la ESC 2021\nBogdan St\u0103nescu va comenta evenimentul pentru telespectatorii TVR\nConcursul debuteaz\u0103 mar\u021bi, 18 mai, \u00een direct la TVR 1, TVR 1 HD, TVR Interna\u021bional \u0219i online, pe TVR+\nNume sonore din industria muzical\u0103 rom\u00e2neasc\u0103 - Lumini\u0163a Anghel, Ilinca B\u0103cil\u0103, Andy Platon, R\u0103zvan Popescu \u015fi Liviu Teodorescu - vor alc\u0103tui juriul de exper\u0163i din \u021bara noastr\u0103 la aceast\u0103 edi\u021bie a concursului interna\u021bional. Cei cinci membri ai juriului Rom\u00e2niei au experien\u021b\u0103 la Eurovision, particip\u00e2nd, la edi\u021bii anterioare, \u00een calitate de jura\u021bi sau interpre\u021bi, la faza na\u021bional\u0103 sau la cea interna\u021bional\u0103.\nEi \u00ee\u015fi vor exprima voturile \u00een cele dou\u0103 semifinale \u015fi \u00een final\u0103 pentru to\u0163i participan\u0163ii din concurs, cu excep\u0163ia reprezentantei noastre. Fiecare membru al juriului va evalua capacitatea vocal\u0103, performan\u021ba pe scen\u0103, compozi\u0163ia \u015fi originalitatea piesei \u015fi va nota arti\u015ftii favori\u0163i cu un set de puncte, de la 1 la 8, 10 \u0219i 12.\nLumini\u0163a Anghel a reprezentat Rom\u00e2nia la Eurovision \u00een 2005, al\u0103turi de trupa Sistem, cu piesa \u201cLet Me Try. Concursul s-a desf\u0103\u015furat la Kiev, iar reprezentan\u0163ii Rom\u00e2niei s-au clasat pe locul al treilea. Una dintre cele mai bune voci din Rom\u00e2nia, Lumini\u021ba Anghel a c\u00e2\u0219tigat numeroase premii na\u021bionale \u0219i interna\u021bionale. De-a lungul carierei, a urcat pe podium de mai multe ori la Feativalul Mamaia \u0219i a ob\u021binut premiul \u00eent\u00e2i \u0219i premiul de popularitate la edi\u021bia 2001 a Festivalului Interna\u021bional Cerbul de Aur.\nIlinca B\u0103cil\u0103, reprezentanta Rom\u00e2niei la Eurovision 2017, a reu\u0219it s\u0103 ob\u021bin\u0103 cel mai mare punctaj din istorie pentru \u021bara noastr\u0103, al\u0103turi de Alex Florea.\nIlinca provine dintr-o familie de muzicieni \u015fi studiaz\u0103 muzica de la 7 ani, iar \u00een prezent, este student\u0103 \u00een ultimul an la Sec\u021bia Actorie.\nCompozitor, produc\u0103tor \u015fi DJ distins cu numeroase premii interna\u0163ionale Andy Platon a lucrat la numeroase piese ce au avut un impact semnificativ, printre acestea num\u0103r\u00e2ndu-se: \u201e\u0218i \u00eengerii au demonii lor\u201d \u2013 Dan Bittman, \u201eInimi desenate\u201d \u2013 Delia, \u201cFalava\u201d \u2013 Andra , \u201eC\u0103ma\u0219a\u201d - Lidia Buble, \u201eSoare negru\u201d - Lora, \u201eZero absolut\u201d - Mira, \u201eJacob Sartorius \u2013 Jordans\u201d \u0219i a compus \u0219i produs cea mai recent\u0103 piesa a celor de la DJ Project \u00een colaborare cu reprezentanta Rom\u00e2niei la Eurovision 2021, Roxen, intitulat\u0103 \u201eParte din tine\u201d.\nA c\u00e2\u0219tigat numeroase premii, printre care BEST PRODUCER at\u00e2t la Media Music Awards, c\u00e2t \u0219i la Premiile Muzicale Radio Rom\u00e2nia.\nLiviu Teodorescu este una dintre cele mai bune voci masculine din Rom\u00e2nia, \u201eFanele\u201d, \u201eE\u0219ti pies\u0103\u201d, \u201eObsesie\u201d, \u201eLista de p\u0103cate\u201d, \u201eMul\u0163umesc\u201d sau \u201eAscult\u0103\u201d fiind doar c\u00e2teva dintre piesele care au str\u00e2ns milioane de vizualiz\u0103ri pe YouTube \u015fi au intrat \u00een topurile muzicale din \u021bara noastr\u0103.\n\u00cen 2006, Liviu Teodorescu a participat la Eurovisionul copiilor, unde a f\u0103cut parte din grupul \u201eNumai cu acordul minunilor\u201d.\nR\u0103zvan Popescu are 25 de ani de experien\u021b\u0103 \u00een industria muzical\u0103, fiind unul dintre cei mai cunoscu\u021bi realizatori de emisiuni radio. La edi\u021bia 2019 Eurovision Rom\u00e2nia, a f\u0103cut parte din juriul preselec\u021biei care a decis semifinali\u0219tii competi\u021biei na\u021bionale.\n\u2022 Semifinalele \u0219i finala Eurovision vor fi comentate, pentru telespectatorii TVR, de Bogdan St\u0103nescu.\nCu o experien\u021b\u0103 de aproape 30 de ani \u00een televiziune, Bogdan St\u0103nescu este profesor asociat la Catedra de Englez\u0103 a Universit\u0103\u0163ii din Bucure\u015fti \u0219i doctor \u00een filologie.\n\u00cen calitate de comentator/traduc\u0103tor/ moderator, a participat la numeroase transmisii ale unor evenimente de marc\u0103, precum Gala decern\u0103rii Premiilor Oscar (trei edi\u0163ii), Gala decern\u0103rii Premiilor Globul de Aur (trei edi\u0163ii), Gala decern\u0103rii Premiilor Grammy (o edi\u0163ie), Eurovision Song Contest (2014,2015,2019), Spectacolul Eurovision: Europe Shine a Light \u2013 2020 sau Festivalul C\u00e2ntecul Italian Sanremo 2020.\n\u2022 Prima semifinal\u0103 Eurovision, \u00een care va concura \u015fi reprezentanta Rom\u00e2niei, Roxen, cu melodia Amnesia, va avea loc pe 18 mai, iar spectacolul va fi transmis \u00een direct pe TVR 1, TVR Interna\u0163ional \u015fi TVR+, de la ora 22.00.\nA doua semifinal\u0103 va avea loc joi, 20 mai, iar marea final\u0103, s\u00e2mb\u0103t\u0103, 22 mai. Telespectatorii rom\u00e2ni vor putea urm\u0103ri cele trei evenimente ale competi\u021biei \u00een direct pe TVR 1, TVR1 HD, TVR Interna\u0163ional \u015fi TVR+, \u00eencep\u00e2nd cu ora 22.00.\nCele mai importante momente din aventura delega\u021biei Rom\u00e2niei la Eurovision 2021 sunt la \u201eDestina\u021bia Eurovision\u201d.\nEmisiunea urm\u0103re\u015fte pas cu pas reprezentanta Rom\u00e2niei \u0219i este difuzat\u0103 \u00een fiecare sear\u0103 la TVR 1, TVR Moldova \u015fi TVR Interna\u0163ional, de luni p\u00e2n\u0103 vineri, de la ora 20.50 (\u00een seara Finalei, de la 21.45), c\u00e2t \u015fi online, pe TVR+ \u015fi pe canalul oficial de YouTube al TVR.\nTotodat\u0103, \u015etirile TVR vor difuza, \u00een exclusivitate, reportaje cu imagini de la Rotterdam Ahoy.\n***\nEurovision Song Contest 2021 are loc la Rotterdam, sub sloganul \u201eOpen Up\u201d, cu semifinalele pe 18 \u015fi 20 mai \u015fi finala pe 22 mai \u0219i va fi difuzat \u00een direct la TVR. Roxen, reprezentanta Rom\u00e2niei la edi\u0163ia cu num\u0103rul 65 a concursului, va fi al 13-lea artist care va urca pe scena de la Rotterdam, \u00een prima semifinal\u0103, pe 18 mai.\n***\nRoxen a \u00eenceput s\u0103 c\u00e2nte de la o v\u00e2rst\u0103 fraged\u0103, cucerind trofeu dup\u0103 trofeu la diverse concursuri locale de talente. Debutul s\u0103u a fost marcat de colaborarea cu Sickotoy pentru piesa \u201eYou Don\u2019t Love Me\u201d, care a atins performan\u021be remarcabile, ajung\u00e2nd pe primele 10 pozi\u021bii ale celor mai difuzate piese la radio at\u00e2t \u00een topurile din Rom\u00e2nia, c\u00e2t \u0219i \u00een cele din Bulgaria, \u0219i s-a reg\u0103sit, totodat\u0103, \u0219i \u00een playlist-urile radiourilor din Fran\u021ba, Mexic, Spania, SUA \u0219i Turcia. Single-ul s\u0103u de debut \u2013 \u201eCe-\u021bi c\u00e2nt\u0103 dragostea\u201d \u2013 a devenit una dintre cele mai difuzate piese din 2020, domin\u00e2nd topurile timp de 7 s\u0103pt\u0103m\u00e2ni \u0219i \u00eensum\u00e2nd peste 30 de milioane de vizualiz\u0103ri pe YouTube. Fiind desemnat\u0103 reprezentant\u0103 a Rom\u00e2niei la edi\u021bia din 2020 a competi\u021biei Eurovision, Roxen a lansat 5 piese pentru selec\u021bia na\u021bional\u0103, piesa Alcohol You fiind desemnat\u0103 c\u00e2\u0219tig\u0103toare. Din cauza pandemiei de COVID-19, competi\u021bia Eurovision de anul acesta a fost anulat\u0103, \u00eens\u0103 Roxen r\u0103m\u00e2ne reprezentata Rom\u00e2niei pentru edi\u021bia din 2021 de la Rotterdam, cu o nou\u0103 pies\u0103: \u201eAmnesia\u201d.\n***\nEurovision Song Contest 2021 va avea loc la Rotterdam, sub sloganul \u201eOpen Up\u201d, cu semifinalele pe 18 \u015fi 20 mai \u015fi finala pe 22 mai. La edi\u0163ia cu num\u0103rul 65 a concursului, particip\u0103 - al\u0103turi de Rom\u00e2nia - alte 38 de \u021b\u0103ri.\nAt\u00e2t semifinalele, c\u00e2t \u015fi finala interna\u0163ional\u0103 a ESC 2021 vor fi transmise live pe TVR.\nPrecedenta edi\u0163ie a competi\u0163iei muzicale a fost c\u00e2\u015ftigat\u0103 de Duncan Laurence, reprezentantul Regatului \u021a\u0103rilor de Jos, cu piesa \u201cArcade\u201d, \u00een 2019. Edi\u021bia 2020 a Eurovision Song Contest a fost reprogramat\u0103 de c\u0103tre organizatori, \u00een contextul pandemiei de COVID-19.\nEurovision este o competi\u0163ie muzical\u0103 interna\u0163ional\u0103, organizat\u0103 de European Broadcasting Union (EBU), cea mai mare asocia\u0163ie a televiziunilor publice din Europa. Prima edi\u0163ie a avut loc \u00een 1956, la Lugano, \u00een Elve\u0163ia. Difuzat f\u0103r\u0103 \u00eentrerupere, timp de 60 de ani, show-ul a devenit unul dintre cele mai longevive \u015fi mai urm\u0103rite programe de televiziune din lume. Printre arti\u015ftii care au urcat, de-a lungul anilor, pe scena Eurovision se num\u0103r\u0103: ABBA, Julio Iglesias, Celine Dion, Johnny Logan.\nTeleviziunea Rom\u00e2n\u0103, membr\u0103 a EBU, este organizatoarea Selec\u0163iei Na\u0163ionale \u015fi particip\u0103 la competi\u0163ia european\u0103 din anul 1993.\nCele mai bune performan\u0163e ale Rom\u00e2niei la acest concurs au fost: de dou\u0103 ori locul al treilea (Lumini\u0163a Anghel & Sistem - Kiev, 2005; Paula Seling \u015fi Ovi - Oslo, 2010) \u015fi o dat\u0103 locul al patrulea (Mihai Tr\u0103istariu - Atena, 2006).", "original_url": "http://eurovision.tvr.ro/2021/cine-sunt-membrii-juriului-romaniei-la-eurovision_32231.html", "wayback_url": "https://web.archive.org/web/20210514075529/http://eurovision.tvr.ro/2021/cine-sunt-membrii-juriului-romaniei-la-eurovision_32231.html", "a_id": "Q50729731-329"}