{"title": "Nov\u00fdm v\u00fdkonn\u00fdm supervizorem bude Martin \u00d6sterdahl", "text": "Nov\u00fdm v\u00fdkonn\u00fdm supervizorem bude Martin \u00d6sterdahl\nFunkci tzv. executive supervisor \u010dekaj\u00ed zm\u011bny! Jon Ola Sand bude v kv\u011btnu vyst\u0159\u00edd\u00e1n.\nPo deseti letech p\u016fsoben\u00ed v roli v\u00fdkonn\u00e9ho dozoru (executive supervizor) sout\u011b\u017ee Eurovision Song Contest odejde Jon Ola Sand do pomysln\u00e9ho eurovizn\u00edho d\u016fchodu, a to v kv\u011btnu po fin\u00e1le Eurovize 2020 v Rotterdamu. Za dobu jeho p\u016fsoben\u00ed doznala Eurovize n\u011bkolik zm\u011bn, a\u0165 ji\u017e nap\u0159\u00edklad v p\u0159ijet\u00ed Austr\u00e1lie mezi sout\u011b\u017en\u00ed st\u00e1lice, nebo tak\u00e9 zm\u011bny ve vyhla\u0161ov\u00e1n\u00ed v\u00fdsledk\u016f velk\u00e9ho fin\u00e1le. Po skon\u010den\u00ed leto\u0161n\u00edho ro\u010dn\u00edku sout\u011b\u017ee p\u0159evezme tuto d\u016fle\u017eitou funkci Martin \u00d6sterdahl.\nMartin \u00d6sterdahl m\u00e1 praxi v televizn\u00edm prost\u0159ed\u00ed ji\u017e dvacet let. M\u00e1 zku\u0161enosti i s Euroviz\u00ed, a to d\u00edky jeho funkci v\u00fdkonn\u00e9ho producenta v letech 2013 a 2016, kdy sout\u011b\u017e hostilo \u0160v\u00e9dsko a \u0161v\u00e9dsk\u00e1 televize SVT. V minulosti p\u016fsobil v televizn\u00edm vys\u00edl\u00e1n\u00ed jako programov\u00fd \u0159editel a \u010dlen komise pro z\u00e1bavu a sport. Pod\u00edlel se tak\u00e9 na \u017eiv\u00fdch p\u0159enosech, jak\u00fdmi bylo t\u0159eba p\u0159ed\u00e1v\u00e1n\u00ed Nobelov\u00fdch cen a tak\u00e9 televizn\u00ed p\u0159enos kr\u00e1lovsk\u00e9 svatby v roce 2010. Ani hudba nen\u00ed Martinu \u00d6sterdahlovi ciz\u00ed. Zku\u0161enosti nab\u00edral i v zem\u00edch, jako je Spojen\u00e9 kr\u00e1lovstv\u00ed, Rusko, Spojen\u00e9 st\u00e1ty americk\u00e9, N\u011bmecko a Nizozemsko nebo t\u0159eba Norsko.\nJon Ola Sand, kter\u00fd se vr\u00e1t\u00ed do norsk\u00e9 televize NRK, se vyj\u00e1d\u0159il, \u017ee Martina \u00d6sterdahla zn\u00e1 ji\u017e n\u011bkolik let, je zvykl\u00fd s n\u00edm spolupracovat a je r\u00e1d, \u017ee zrovna on p\u0159evezme funkci v\u00fdkonn\u00e9ho supervizora. Mysl\u00ed si, \u017ee Eurovize bude ve spr\u00e1vn\u00fdch rukou a dostane mo\u017enost se d\u00e1le vyv\u00edjet dobr\u00fdm sm\u011brem. Medi\u00e1ln\u00ed \u0159editel EBU Jean Philip De Tender dodal, \u017ee Martin \u00d6sterdahl je ide\u00e1ln\u00edm n\u00e1stupcem Jona Ola Sanda. Podle n\u011bho je velmi talentovan\u00fd a d\u00edky sv\u00fdm zku\u0161enostem m\u00e1 dal\u0161\u00edmu v\u00fdvoji eurovizn\u00ed sout\u011b\u017ee co nab\u00eddnout.\nS\u00e1m Martin \u00d6sterdahl si uv\u011bdomuje, \u017ee Eurovision Song Contest je nejvet\u0161\u00ed hudebn\u00ed ud\u00e1lost\u00ed na sv\u011bt\u011b s v\u00edce ne\u017e \u0161edes\u00e1tiletou tradic\u00ed, kter\u00e1 je schopna spojit lidi nejen v cel\u00e9 Evrop\u011b. C\u00edt\u00ed se b\u00fdt poct\u011bn mo\u017enost\u00ed pod\u00edlet se na tomto projektu a velmi se t\u011b\u0161\u00ed, a\u017e se v kv\u011btnu p\u0159ipoj\u00ed k t\u00fdmu v \u017denev\u011b a za\u010dne pracovat. Prvn\u00ed velkou ud\u00e1lost\u00ed, kter\u00e1 bude Martina \u00d6sterdahla \u010dekat, bude samoz\u0159ejm\u011b Junior Eurovision Song Contest 2020. Dr\u017eme palce, a\u0165 se sv\u00e9 role zhost\u00ed minim\u00e1ln\u011b se stejnou gr\u00e1ci\u00ed, jako to dok\u00e1zal Jon Ola Sand.", "original_url": "https://escarena.cz/2020/01/20/novym-vykonnym-supervizorem-bude-martin-osterdahl/", "wayback_url": "https://web.archive.org/web/20200321175710/https://escarena.cz/2020/01/20/novym-vykonnym-supervizorem-bude-martin-osterdahl/", "a_id": "Q50729731-2"}