{"title": "(VIDEO) Huda zadrega na Evroviziji: Duncan Laurence ima covid; znanih novih 10 finalistov", "text": "(VIDEO) Huda zadrega na Evroviziji: Duncan Laurence ima covid; znanih novih 10 finalistov\nTudi drugi rez je opravljen in seznam nastopajo\u010dih v finalu Pesmi Evrovizije je tako popoln. Tudi drugi polfinalni ve\u010der je v \u017eivo spremljalo 3500 testiranih gledalcev. Aktualni zmagovalec je \u017eal pozitiven\nZnani so vsi, ki se bodo v sobotnem finalu spopadli za zmago na Pesmi Evrovizije 2021. V drugem polfinalnem ve\u010deru je nastopilo 17 dr\u017eav, deseterica jih je ve\u010der zaklju\u010dila z nasmehom. \u017diranti, ki so nastope ocenjevali \u017ee na sredini ve\u010derni vaji, in gledalci s telefonskimi glasovi so v finale poslali Albanijo, Srbijo, Bolgarijo, Moldavijo, Portugalsko, Islandijo, San Marino, \u0160vico, Gr\u010dijo in Finsko.\nZaradi covida v ekipi Islandci niso nastopili, videli smo posnetek z druge vaje, na katerem pa so peli v \u017eivo. Zgodil se je tudi eden najbolj zagatnih scenarijev, ki je za organizatorje zagotovo prava katastrofa, ki jo bodo morali re\u0161evati tako reko\u010d pet pred dvanajsto. Duncan Laurence, pevec, ki je s skladbo Arcade Pesem Evrovizije pripeljal na Nizozemsko in je v torek prejel platinasto plaketo za milijardo spletnih prenosov svoje skladbe, je staknil covid in ka\u017ee bla\u017eje simptome. Ponedeljkov prvi polfinale je odprl s pompozno to\u010dno, pred tem je dobil negativni izvid covid testa, v sredo pa zaznal prve znake oku\u017ebe, ki jo je potrdil \u0161e hitri test. Zaradi obvezne 7-dnevne izolacije tako ne bo smel nastopiti v sobotnem finalu, kjer bi sicer igral pomembno vlogo. Te\u017eko si je predstavljati finale brez tistega, ki je uresni\u010dil evrovizijske sanje dr\u017eave gostiteljice. Duncan naj bi zaradi nepri\u010dakovanega razpleta bil zelo \u017ealosten in razo\u010daran, zveza EBU pa sporo\u010da, da bo vendarle nekako del finala, a v druga\u010dni obliki. Kako je z voditelji in ostalo ekipo, ki so bili v stiku z njim, zaenkrat \u0161e ni jasno.\nTudi drugi predizbor se je ob 21.00 za\u010del v dvorani Ahoy v Rotterdamu pred 3500 testiranimi gledalci. V dvorani, ki sicer sprejme okoli 16.000 gledalcev. Skozi vse tri evrovizijske ve\u010dere so na\u0161i gostitelji Chantal Janzen, Jan Smit, Edsilia Rombley in Nikkie de Jager. V spremljevalnem programu sta nastopila plesalec Ahmad Joudeh in Dez Maarsen, tekmovalec v BMX kolesarstvu.\nDeseterica prvega polfinalnega nastopa \u017ee \u010daka na finale. Na\u0161e Ane Sokli\u010d med njimi ni, saj je s skladbo Amen obti\u010dala v torkovem prvem polfinalu. Katero mesto je tam zasedla, bo jasno po razglasitvi kon\u010dnega zmagovalca.\nV drugem predizboru so nastopili: 1. San Marino: Senhit \u2013 Adrenalina\n2. Estonija: Uku Suviste \u2013 The Lucky One\n3. \u010ce\u0161ka: Benny Cristo \u2013 omaga\n4. Gr\u010dija: Stefania \u2013 Last Dance\n5. Avstrija: Vincent Bueno \u2013 Amen\n6. Poljska: RAFA\u0141 \u2013 The Ride\n7. Moldavija: Natalia Gordienko \u2013 SUGAR\n8. Islandija: Da\u2202i Freyr og Gagnamagni\u2202 \u2013 10 Years\n9. Srbija: Hurricane \u2013 Loco Loco\n10. Gruzija: Tornike Kipiani \u2013 You\n11. Albanija: Anxhela Peristeri \u2013 Karma\n12. Portugalska: The Black Mamba \u2013 Love Is On My Side\n13. Bolgarija: Victoria \u2013 Growing Up is Getting Old\n14. Finska: Blind Channel \u2013 Dark Side\n15. Latvija: Samanta T\u012bna \u2013 The Moon is Rising\n16. \u0160vica: Gjon's Tears \u2013 Tout l'Univers\n17. Danska: Fyr og Flamme \u2013 \u00d8ve Os P\u00e5 Hinanden\nV sobotnem finalu bo tako mogo\u010de ponovno prisluhniti skupini The Roop iz Litve, ki je s skladbo Discoteque poskrbela za energi\u010dno odprtje Evrovizije 2021, ki je tudi sicer zelo bogata z udarnimi in plesnimi ritmi. Prav tako so med finalisti ruska predstavnica Manizha, ki je v skladbi Russian Woman predstavila ruske \u017eenske skozi minulih nekaj stoletji, \u0161vedski predstavnik z afri\u0161kimi koreninami Tusse z elektro-pop skladbo Voices. Njegove korenine segajo v Kongo, zanimivo pa je, da se ne \u017eeli spolno opredeljevati. Kljub svojemu \"uniseks\" imid\u017eu zase med pogovorom uporablja mo\u0161ki spol, sicer pa o svoji identiteti ne \u017eeli razpravljati.\nTam bo tudi atraktivna ciprska predstavnica Elena Tsagrinou, ki v skladbi El Diablo poje o ljubezni do mo\u0161kega, ki je slab kot sam hudi\u010d. Zaradi slabega razumevanja sporo\u010dila pesmi, so ciprski verski konservativci pozivali k njenemu se\u017eigu.\nPrepri\u010dal je tudi norve\u0161ki predstavnik Tix z angelskimi krili in Tourettovim sindromom. Poje o padlem angelu. V finale so se uvrstili \u0161e belgijski veterani Hooverphonic, ki so v skladbi The Wrong Place predstavili, kako je, ko se avantura za eno no\u010d ne izide po planu, Izraelka z etiopskimi koreninami Eden Alene s skladbo Set Me Free, pevka Efendi, ki Azerbajd\u017ean zastopa z udarno plesno skladbo Mata Hari ter skupina Go_A z v celoti v ukrajin\u0161\u010dini odpeto elektro-folk skladbo Shum. Za veliki favoritko izbora velja 18-letna predstavnica Malte Destiny, ki v pesmi Je Me Casse odlo\u010dno prepeva: \"Not Your Baby!\".\nV finalu se jim bo pridru\u017eilo \u0161e velikih pet - Francija, Nem\u010dija, Italija, \u0160panija in Velika Britanija - ter Nizozemska kot zadnja zmagovalka iz leta 2019, ko je Evrovizijo gostil Izrael, zmagal pa je Duncan Laurence s skladbo Arcade. Slovence skozi Evrovizijo pelje komentatorka Mojca Mavec, glasove na\u0161ega glasovanja pa bo v soboto v areno Ahoy sporo\u010dila Lorella Flego.", "original_url": "https://www.vecer.com/zabava/glasba/video-huda-zadrega-na-evroviziji-duncan-laurence-ima-covid-znanih-novih-10-finalistov-10243253", "wayback_url": "https://web.archive.org/web/20210521160655/https://www.vecer.com/zabava/glasba/video-huda-zadrega-na-evroviziji-duncan-laurence-ima-covid-znanih-novih-10-finalistov-10243253", "a_id": "Q50729731-14"}