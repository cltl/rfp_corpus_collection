{"title": "Kokain kulland\u0131\u011f\u0131 iddia edilen Eurovision birincisi grubun solisti Damiano David \u0130talya'da uyu\u015fturucu testi yapt\u0131racak", "text": "Kokain kulland\u0131\u011f\u0131 iddia edilen Eurovision birincisi grubun solisti Damiano David \u0130talya'da uyu\u015fturucu testi yapt\u0131racak\nKokain kulland\u0131\u011f\u0131 iddia edilen Eurovision birincisi grubun solisti Damiano David \u0130talya'da uyu\u015fturucu testi yapt\u0131racak\nbir saat \u00f6nce\nKaynak, Reuters\nEurovision \u015eark\u0131 Yar\u0131\u015fmas\u0131'n\u0131 kazanan \u0130talyan M\u00e5neskin grubunun solisti Damiano David, yar\u0131\u015fma sonu\u00e7lar\u0131n\u0131 beklerken kokain kulland\u0131\u011f\u0131 iddialar\u0131n\u0131 yalanlad\u0131 ve bug\u00fcn \u0130talya'da test yapt\u0131raca\u011f\u0131n\u0131 s\u00f6yledi.\nPazar g\u00fcn\u00fc Eurovision'un d\u00fczenlendi\u011fi Hollanda'n\u0131n Rotterdam \u015fehrinden \u0130talya'n\u0131n ba\u015fkenti Roma'da Fiumicino havaalan\u0131na inen grubun solisti, \"Dedikodulara son vermek istiyoruz. Avrupa Yay\u0131n Birli\u011fi (EBU) ile konu\u015ftuk ve (uyu\u015fturucu) testi yapt\u0131rmak i\u00e7in m\u00fcsait oldu\u011fumuzu s\u00f6yledik. Ama bize gerek olmad\u0131\u011f\u0131n\u0131, bize g\u00fcvendiklerini s\u00f6ylediler. Ama yine de b\u00fct\u00fcn dedikodulara son vermek i\u00e7in yar\u0131n sabah (Pazartesi sabah\u0131) bunu yapaca\u011f\u0131m\" dedi.\nGrubun bas gitaristi Victoria de Angelis de \"Bizim i\u00e7in bir \u015foktu \u00e7\u00fcnk\u00fc yaymak istedi\u011fimiz mesaj bu de\u011fil. Kokaine ve uyu\u015fturucu kullan\u0131m\u0131na kesinlikle kar\u015f\u0131y\u0131z. Kesinlikle b\u00f6yle bir \u015fey yapmay\u0131z, ger\u00e7ekten bir\u00e7ok ki\u015finin buna inanmas\u0131 bizi \u00e7ok \u015fa\u015f\u0131rtt\u0131, buna bir son vermek istiyoruz\" diye konu\u015ftu.\nYar\u0131\u015fma sonras\u0131 bas\u0131n toplant\u0131s\u0131nda da David bir gazetecinin sorusu \u00fczerine \"Uyu\u015fturucu kullanm\u0131yorum. L\u00fctfen, arkada\u015flar. B\u00f6yle s\u00f6ylemeyin, ger\u00e7ekten. Kokaine hay\u0131r\" yan\u0131t\u0131n\u0131 vermi\u015fti.\nEurovision da yaz\u0131l\u0131 a\u00e7\u0131klamas\u0131nda \u015fark\u0131c\u0131n\u0131n \u0130talya'ya d\u00f6nd\u00fc\u011f\u00fcnde g\u00f6n\u00fcll\u00fc olarak uyu\u015fturucu testi yapt\u0131raca\u011f\u0131n\u0131 s\u00f6yledi.\nDavid, sosyal medyada yay\u0131lan g\u00f6r\u00fcnt\u00fclerinde sonu\u00e7lar\u0131 beklerken masaya do\u011fru e\u011filip burnunu masaya yakla\u015ft\u0131r\u0131rken g\u00f6r\u00fcl\u00fcyordu. Bu g\u00f6r\u00fcnt\u00fcler sosyal medyada David'in kokain kullanmak i\u00e7in e\u011fildi\u011fi y\u00f6n\u00fcnde spek\u00fclasyonlar\u0131n ortaya at\u0131lmas\u0131na neden oldu.\n'K\u0131r\u0131lan barda\u011f\u0131n par\u00e7alar\u0131n\u0131 temizliyordu'\nDamiano David, gitarist Tomas Raggi bir bardak k\u0131rd\u0131\u011f\u0131 i\u00e7in a\u015fa\u011f\u0131ya bakt\u0131\u011f\u0131n\u0131 s\u00f6yledi.\nEurovision \u015fark\u0131c\u0131n\u0131n uyu\u015fturucu kullan\u0131p kullanmad\u0131\u011f\u0131n\u0131n anla\u015f\u0131lmas\u0131 i\u00e7in test yapt\u0131raca\u011f\u0131n\u0131 duyurup \u015fu a\u00e7\u0131klamay\u0131 yapt\u0131:\n\"Bu onlar taraf\u0131ndan gece yap\u0131lan bir talepti ama Avrupa Yay\u0131n Birli\u011fi (EBU) taraf\u0131ndan hemen ayarlanamad\u0131.\n\"Grup, menajerleri ve delegasyon ba\u015f\u0131 Ye\u015fil Oda'da uyu\u015fturucu bulunmad\u0131\u011f\u0131 bilgisini verdi ve masada bir bardak k\u0131r\u0131ld\u0131\u011f\u0131n\u0131, d\u00f6k\u00fclen par\u00e7alar\u0131n \u015fark\u0131c\u0131 taraf\u0131ndan temizlendi\u011fini s\u00f6yledi. EBU da yerinde yap\u0131lan incelemelerde k\u0131r\u0131k bir bardak bulundu\u011funu teyit ediyor.\n\"G\u00f6r\u00fcnt\u00fcleri hala dikkatle inceliyoruz, zaman\u0131 gelince yeni bilgiler payla\u015faca\u011f\u0131z.\"\nGrup iddialara Instagram hesaplar\u0131ndan verdi\u011fi yan\u0131tta '\u015fok olduklar\u0131n\u0131 ve uyu\u015fturucu kullan\u0131m\u0131n\u0131 tasvip etmediklerini' s\u00f6yledi. Grup, \"Biz uyu\u015fturucuya KAR\u015eIYIZ. Hi\u00e7bir zaman kokain kullanmad\u0131k. Test yapt\u0131rmaya haz\u0131r\u0131z. Saklayacak hi\u00e7bir \u015feyimiz yok\" dedi.\nRock grubu M\u00e5neskin, favoriler aras\u0131nda g\u00f6steriliyordu. M\u00e5neskin 'Zitti E Buoni' adl\u0131 \u015fark\u0131lar\u0131yla 2006'dan bu yana Eurovison'u kazanan ilk grup oldu. Grup ayn\u0131 zamanda \u0130talya ad\u0131na da 1990'dan bu yana birincili\u011fi kazanan ilk yar\u0131\u015fmac\u0131 oldu.\nEurovision'da ikincili\u011fi Fransa ad\u0131na yar\u0131\u015fan Barbara Previ, \u00fc\u00e7\u00fcnc\u00fcl\u00fc\u011f\u00fc \u0130svi\u00e7re ad\u0131na yar\u0131\u015fan Gjon kazand\u0131.", "original_url": "https://www.bbc.com/turkce/haberler-dunya-57224462", "wayback_url": "https://web.archive.org/web/20210524030028/https://www.bbc.com/turkce/haberler-dunya-57224462", "a_id": "Q50729731-144"}