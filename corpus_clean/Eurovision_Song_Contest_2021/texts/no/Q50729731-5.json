{"title": "Slik blir \u00e5rets alternative Eurovision Song Contest", "text": "Slik blir \u00e5rets alternative Eurovision Song Contest\nSom mange andre store kulturarrangementer, ble Eurovision Song Contest 2020 avlyst, til skuffelse for mange. Dette er f\u00f8rste gang ESC blir avlyst siden konkurransen ble avholdt f\u00f8rste gang i 1956.\nMen EBU vil gi et lite plaster p\u00e5 s\u00e5ret til Eurovision-fansen over hele Europa.\nESC-SJEF: Jon Ola Sand g\u00e5r av som sjef etter \u00e5rets alternative Eurovision-sending er avholdt i midten av mai. Han \u00f8nsker at programmet skal forene Europa. Foto: Thomas Hanses / EBU\n\u2013 Beklageligvis vil det ikke bli noe Eurovision Song Contest i \u00e5r. I stedet \u00f8nsker EBU \u00e5 forene Europa 16. mai med et unikt TV-program i beste sendetid, sier sjef for Eurovision Song Contest, Jon Ola Sand.\nSkal l\u00f8fte fram artistene\nProgrammet skal hete \u00abEurope Shine a Light\u00bb, en referanse til vinnerl\u00e5ten \u00abLove Shine a Light\u00bb fra 1997. Den to timer lange sendingen skal l\u00f8fte fram artistene og l\u00e5tene som skulle deltatt i \u00e5rets internasjonale konkurranse. Men den store forskjellen er at det ikke vil bli noen avstemning eller k\u00e5ret en vinner.\n\u2013 Showet vil bringe sammen \u00e5rets artister, fra deres hjemland rundt om i Europa, i en fremf\u00f8ring av en tidligere Eurovision-hit, med et samlende budskap i den situasjonen vi befinner oss i, skriver EBU.\nUlrikke Brandstorp: Viser Eurovisions DNA\nUlrikke Brandstorp vant \u00e5rets norske MGP-finale med l\u00e5ten \u00abAttention\u00bb og skulle etter planen representere Norge i Rotterdam. Hun syns det er flott at b\u00e5de artistene og l\u00e5tene n\u00e5 f\u00e5r en tr\u00f8stepremie og et utstillingsvindu.\n\u2013 Jeg syns jo s\u00e5 klart det er supert at Attention f\u00e5r litt oppmerksomhet der ute i Europa. Ogs\u00e5 syns jeg dette viser hele Eurovisions DNA, at det handler som samhold, selv i en verdenskrise.\nOg hun legger til:\n\u2013 Jeg tror ut fra de forutsetningene man har, s\u00e5 blir det produsert et veldig flott show som publikum kan glede seg til!\nTAKKNEMLIG: Ulrikke Brandstorp er glad for at l\u00e5ten \"Attention\" f\u00e5r nettopp attention via TV-prgrammet Europe Shine a Light. Foto: NRK\nSkal k\u00e5re tidenes MGP-\u00f8yeblikk\nI forkant av Eurovision pleier NRK \u00e5 ha sendinger hvor man presenterer alle deltakerne og synser om \u00e5rets bidrag. Ogs\u00e5 i \u00e5r blir dette programmet laget, med tittelen Adresse Europa, den f\u00f8rste av i alt fire sendinger vises 18. april. Men \u00e5rets utgave har en liten tvist: Programmet skal hylle minneverdige \u00f8yeblikk fra sangkonkurransens historie.\nOg i en stor festsending 15. mai skal nordmenn k\u00e5re det de mener er tidenes beste \u00f8yeblikk fra den over 60 \u00e5r lange historien til Eurovision Song Contest.\nProgramleder Marte Stokstad har selv valgt ut bidragene som folk skal stemme over, n\u00e5r de k\u00e5rer tidenes bidrag.\n\u2013 Jeg har, som folk vil merke, ikke g\u00e5tt for de beste l\u00e5tene n\u00f8dvendigvis, her er det ogs\u00e5 plass til det rare, smale og overraskende. Felles for alle klippene er at de skapte et \u00f8yeblikk, som absolutt fortjener \u00e5 bli vist igjen.\nOVERTAR: Marte Stokstad skal lede programmene Adresse Europa som sendes i april og mai. Hun tar dessuten over som ESC-kommentator etter Olav Viksmp Slettan. Foto: Julia Marie Naglestad / NRK\nMarte Stokstad ny kommentator\nOlav Viksmo Slettan har takket for seg som kommentator under Eurovision-finalene, etter 10 \u00e5r i rollen. N\u00e5 er det kjent at Marte Stokstad overtar hans jobb neste \u00e5r.\n\u2013 Det er skikkelig stas \u00e5 nesten-debutere som kommentator for Eurovison song Contest! Jeg har i mange \u00e5r ledet adresse-progammene, og endelig f\u00e5r jeg muligheten til \u00e5 f\u00f8lge konkurransen helt ut og v\u00e6re til stede under finalen. Jeg f\u00e5r et \u00e5r ekstra n\u00e5 da, til \u00e5 glede meg til 2021.", "original_url": "https://www.nrk.no/kultur/slik-blir-arets-alternative-eurovision-song-contest-1.14984364", "wayback_url": "https://web.archive.org/web/20200417062603/https://www.nrk.no/kultur/slik-blir-arets-alternative-eurovision-song-contest-1.14984364", "a_id": "Q50729731-5"}