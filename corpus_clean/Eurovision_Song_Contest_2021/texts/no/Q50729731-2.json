{"title": "Eurovision Song Contest avlyst", "text": "Eurovision Song Contest avlyst\nDen internasjonale Melodi Grand Prix finalen skulle etter planen g\u00e5tt av stabelen i Rotterdam i Nederland i mai. P\u00e5 grunn av usikkerheten rundt koronavirusets spredning ser Eurovision Broadcasting Union (EBU) n\u00e5 seg n\u00f8dt til \u00e5 avlyse, melder de selv p\u00e5 Twitter.\n\u2013 Og p\u00e5 grunn av restriksjonene som er satt i gang fra de deltagende kringkasterne og nederlandske myndigheter har EBU tatt den vanskelige avgj\u00f8relsen om at det ikke lenger er mulig \u00e5 fortsette med livesendingen som planlagt, skriver de i meldingen.\nDe vil n\u00e5 fortsette samtaler om at Rotterdam f\u00e5r arrangere finalen i 2021, og ber om tid til \u00e5 jobbe med f\u00f8lgene denne avgj\u00f8relsen f\u00e5r.\n\u2013 Full forst\u00e5else\nMGP-sjef i NRK Stig Karlsen sier i en pressemelding at det n\u00e5 er liv og helse som betyr noe, og at det dermed er naturlig \u00e5 sette Eurovision p\u00e5 vent i denne tiden.\n\u2013 N\u00e5 har vi akkurat blitt kjent med avgj\u00f8relsen til EBU, og vi trenger derfor noe tid til \u00e5 se n\u00e6rmere p\u00e5 hva det betyr. Dette er naturligvis leit for alle som har gledet seg til Eurovision og ikke minst Ulrikke som var klar for avreise for \u00e5 representere Norge. Vi vil komme tilbake med informasjon s\u00e5 fort vi har noe \u00e5 dele, sier Karlsen.\nSe finale opptredenen til vinner Ulrikke Brandstorp her:\nUlrikke Brandstorp fremf\u00f8rer \u00abAttention\u00bb i MGP-finalen Du trenger javascript for \u00e5 se video.\n\u00c5rets vinner av den norske Melodi Grand Prix-finalen ble Ulrikke Brandstorp, hun sier i pressemeldingen at hun hadde gledet seg ekstremt til \u00e5 representere Norge, men at det n\u00e5 handler om viktigere ting enn musikkonkurransen.\n\u2013 Jeg har full forst\u00e5else for at arrang\u00f8rene har kommet til denne avgj\u00f8relsen, slik at fokuset n\u00e5 er p\u00e5 \u00e5 stoppe koronaviruset verden rundt. Jeg er naturligvis ogs\u00e5 lei meg, men n\u00e5 m\u00e5 jeg sette meg ned sammen med NRK og finne ut mer om hva dette betyr, sier Ulrikke Brandstorp.\n\u00c5rets norske finale ble preget av stemmekaos. Brandstorp var en av forh\u00e5ndsfavorittene med l\u00e5ten \u00abAttention\u00bb, og sa i etterkant at uansett hvem som seiret i \u00e5r ville f\u00e5tt de samme sp\u00f8rsm\u00e5lene. Hun var da klar for \u00e5 reise rundt i Europa for \u00e5 vise frem l\u00e5ten.", "original_url": "https://www.nrk.no/kultur/eurovision-song-contest-avlyst-1.14950738", "wayback_url": "https://web.archive.org/web/20200318151830/https://www.nrk.no/kultur/eurovision-song-contest-avlyst-1.14950738", "a_id": "Q50729731-2"}