{"title": "Marte Stokstad blir ny kommentator for Eurovision Song Contest", "text": "Marte Stokstad blir ny kommentator for Eurovision Song Contest\nMarte Stokstad har lang erfaring med b\u00e5de Melodi Grand Prix og Eurovision. I 2010 og 2012 var hun programleder for delfinaler og finale i MGP, og gjennom seks \u00e5r har hun v\u00e6rt programleder for \"adresseprogrammene\" i forkant av de internasjonale finalene.\n\u2013 Marte har alt hva man kan \u00f8nske seg i en kommentator for Eurovision. Drivende dyktig, masse erfaring, og ikke minst en genuin kj\u00e6rlighet til MGP og Eurovision. Hun blir den perfekte \"toastmaster\" for verdens st\u00f8rste musikkshow. Marte vil kunne balansere formidlingen av fest, humor og konkurransens seri\u00f8sitet p\u00e5 en flott m\u00e5te, sier prosjektleder Stig Karlsen.\nDen nye kommentatoren ser allerede n\u00e5 fram til Eurovision 2021. Samtidig har hun planene klare for i \u00e5r.\n\u2013 Klart det er stas \u00e5 nesten debutere som kommentator! Olav Viksmo-Slettan har gitt meg gode tips allerede, som jeg er veldig glad for. Han har gjort en str\u00e5lende god jobb i ti \u00e5r, og det er en skikkelig stor \u00e6re at han n\u00e5 gir ESC-ilden videre til meg. Selv om den n\u00e5 m\u00e5 brenne litt p\u00e5 tomgang frem til finalen neste \u00e5r, sier Marte Stokstad.\nAdresse Europa\nMarte Stokstad blir likevel \u00e5 se p\u00e5 skjermen allerede l\u00f8rdag 18. april, og da som programleder for \"Adresse Europa\". Programserien erstatter \"Adresse Rotterdam\" som skulle v\u00e6rt sendt slik tradisjonen har v\u00e6rt.\nFra \u00f8verst til venstre: Bendik (Silje Halstensen), Ingeborg Heldal, Per Sundnes, Marte Stokstad og Jan Thomas. Foto: Julia Marie Naglestad / NRK\nSammen med et panel best\u00e5ende av redakt\u00f8r Ingeborg Heldal, tidligere MGP-general Per Sundnes, artisten Bendik (Silje Halstensen) og stylist Jan Thomas, samt noen dedikerte fans, skal det ultimate \u00f8yeblikket fra Eurovisions 65 \u00e5r lange historie k\u00e5res.\nEurovision-helg p\u00e5 NRK i mai\nMGP og Eurovision engasjerer som aldri f\u00f8r, og n\u00e5 som \u00e5rets Eurovision Song Contest er avlyst, vil nok mange finne tr\u00f8st i at NRK gj\u00f8r klart for Eurovision-helg 15. og 16. mai.\nEurovision Song Contest: Norge bestemmer\nDirektesendingen skal ledes av Marte Stokstad og Ronny Brede Aase. Foto: Julia Marie Naglestad / NRK\nNRK direktesender en alternativ Eurovision-konkurranse der TV-seerne kan stemme frem Norges uoffisielle vinner av Eurovision Song Contest 2020.\nLes mer her.\nEurovision: Europe Shine a Light\nFoto: NPO/AVROTROS/NOS\nL\u00f8rdag 16. mai viser NRK og 45 andre europeiske land EBUs alternative og direktesendte show \"Eurovision: Europe Shine a Light\". Programmet blir ingen konkurranse som k\u00e5rer en vinner, men skal i stedet hylle alle artistene som skulle deltatt i Eurovision Song Contest 2020.\nProgramlederne er de samme som skulle ledet \u00e5rets Eurovision; Chantal Janzen, Edsilia Rombley og Jan Smith.\nBeat for beat\nVi er i jubileums\u00e5ret for MGP 60 \u00e5r, og det skal Beat for beat feire denne helgen med flotte artister, musikalske overraskelser, pyro, vindmaskin og ikke minst et ekstra stort band for anledningen.", "original_url": "https://www.nrk.no/presse/marte-stokstad-blir-ny-kommentator-for-eurovision-song-contest-1.14984959", "wayback_url": "https://web.archive.org/web/20200516101109/https://www.nrk.no/presse/marte-stokstad-blir-ny-kommentator-for-eurovision-song-contest-1.14984959", "a_id": "Q50729731-4"}