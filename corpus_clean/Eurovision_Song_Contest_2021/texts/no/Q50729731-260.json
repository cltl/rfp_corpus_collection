{"title": "Stort koronautbrudd i TIX sitt reisef\u00f8lge - to er fortsatt i Rotterdam", "text": "Stort koronautbrudd i TIX sitt reisef\u00f8lge - to er fortsatt i Rotterdam\nFLERE SMITTET: Det er uvist hvem, men flere i reisef\u00f8lge til TIX har blitt smittet av korona. Foto: NTB/Heiko Junge\nEirik Sandberg Ingstad, redaksjonssjef i NRK Underholdning, sier at to personer fortsatt er i Rotterdam p\u00e5 grunn av smittesituasjonen.\n\u2013 Vi bekrefter at det er p\u00e5vist smitte i den norske Eurovision-delegasjonen. En i delegasjonen fikk positiv test p\u00e5 avreisedagen 23. mai og ble igjen i Nederland og satt i isolasjon. Delegasjonslederen ble igjen i Rotterdam for \u00e5 ivareta vedkommende, sier han til God kveld Norge.\nTIX er frisk\nHan forklarer at det har blitt oppdaget mer smitte i ettertid.\n\u2013 Etter at de \u00f8vrige i delegasjon kom hjem til Norge, og gikk i karantene, har det blitt oppdaget ytterligere seks positive tester. Alle blir ivaretatt og fulgt opp lokalt. Vi kan av personvernhensyn ikke opplyse om hvem som har testet positivt, men kan opplyse om at alle etter forholdene har det bra.\nAndreas \u00abTIX\u00bb Haukeland, som endte p\u00e5 en 18.-plass i Eurovision Song Contest, er ikke blant dem som har f\u00e5tt p\u00e5vist smitte.\n\u2013 Vi har l\u00e6rt\nSandberg sier at de har l\u00e6rt mye av Eurovision-reisen.\n\u2013 Vi har i l\u00f8pet av de siste 14 m\u00e5nedene l\u00e6rt at smitte kan dukke opp hvor som helst, og n\u00e5r som helst. Det er leit at det n\u00e5 ogs\u00e5 har skjedd her.\n\u2013 EBU og den nederlandske kringkasteren har i samr\u00e5d med lokale myndigheter jobbet frem et sv\u00e6rt strengt smitteregime som vi har fulgt etter beste evne.", "original_url": "https://www.tv2.no/a/14037267/", "wayback_url": "https://web.archive.org/web/20210602135335/https://www.tv2.no/a/14037267/", "a_id": "Q50729731-260"}