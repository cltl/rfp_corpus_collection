{"title": "Jaja ding dong-gaurinn ver\u00f0ur stigakynnir \u00ed Eurovision", "text": "Jaja ding dong-gaurinn ver\u00f0ur stigakynnir \u00ed Eurovision\n\u00deetta kom fram \u00ed \u00fe\u00e6ttinum Vikan me\u00f0 G\u00edsla Marteini \u00e1 R\u00daV \u00ed kv\u00f6ld, en \u00fear spjalla\u00f0i G\u00edsli Marteinn vi\u00f0 H\u00fasv\u00edkinginn \u00e1str\u00ed\u00f0ufulla sem var a\u00f0 vonum \u00e1n\u00e6g\u00f0ur me\u00f0 n\u00fdja starfi\u00f0.\nOlaf Yohansson sl\u00f3 \u00ed gegn \u00ed Hollywood-myndinni Eurovision Song Contest: The Story of Fire Saga me\u00f0 Will Ferrell \u00ed a\u00f0alhlutverki, en myndin fjalla\u00f0i um \u00edslenska Eurovisionkeppendur fr\u00e1 H\u00fasav\u00edk. \u00dear f\u00f3r Hannes \u00d3li \u00e1 kostum \u00ed hlutverki \u00e1kafs a\u00f0d\u00e1anda lagsins Jaja Ding Dong, sem flutt var \u00ed myndinni.\nLagi\u00f0 Husavik \u2013 My home town, sem einnig var flutt \u00ed myndinni, var tilnefnt til \u00d3skarsver\u00f0launa. Myndband sem teki\u00f0 var upp af flutningi Molly Sand\u00e9n og st\u00falknak\u00f3rs \u00far fimmta bekk Borgarh\u00f3lssk\u00f3la \u00ed b\u00e6num sj\u00e1lfum var sent \u00fat \u00e1 \u00d3skarsver\u00f0launah\u00e1t\u00ed\u00f0inni.\nHannes fetar \u00ed f\u00f3tspor margra \u00feekktra \u00cdslendinga sem hafa veri\u00f0 stigakynnar landsins \u00ed keppninni \u00ed gegnum t\u00ed\u00f0ina, me\u00f0al annars \u00feau J\u00f3hannes Haukur J\u00f3hannesson, Edda Sif P\u00e1lsd\u00f3ttir, Bj\u00f6rgvin Halld\u00f3rsson s\u00f6ngvari, Ragnhildur Steinunn J\u00f3nsd\u00f3ttir og Unnsteinn Man\u00fael, Brynja \u00deorgeirsd\u00f3ttir og Eva Mar\u00eda J\u00f3nsd\u00f3ttir.\nDa\u00f0i og Gagnamagni\u00f0 taka \u00fe\u00e1tt \u00ed keppninni \u00ed \u00e1r me\u00f0 laginu 10 Years. \u00cdsland keppir \u00ed seinni undankeppninni, fimmtudaginn 20. ma\u00ed og \u00ed \u00farslitunum 22. ma\u00ed ef \u00fea\u00f0 kemst \u00e1fram.", "original_url": "https://www.ruv.is/frett/2021/05/07/jaja-ding-dong-gaurinn-verdur-stigakynnir-i-eurovision", "wayback_url": "https://web.archive.org/web/20210507211019/https://www.ruv.is/frett/2021/05/07/jaja-ding-dong-gaurinn-verdur-stigakynnir-i-eurovision", "a_id": "Q50729731-80"}