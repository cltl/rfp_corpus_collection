{"title": "NRK skal arrangere norsk finale i MGP 2021", "text": "NRK skal arrangere norsk finale i MGP 2021\nForrige uke ble det kjent at \u00e5rets Eurovision Song Contest er avlyst p\u00e5 grunn av koronapandemien. Noen dager senere ble det ogs\u00e5 klart at \u00e5rets vinnerl\u00e5ter ikke f\u00e5r delta i 2021.\nDet reiste sp\u00f8rsm\u00e5l om hva dette har \u00e5 si for Melodi Grand Prix 2021, og hva det betyr for Ulrikke Brandstorps deltakelse. Ulike land vil velge ulike l\u00f8sninger.\nNoen land har annonsert at de vil sende \u00e5rets finalister med nye l\u00e5ter, men noen av disse har ikke hatt tradisjon for nasjonale finaler tidligere. Samtidig har en rekke andre land, som Finland, Sverige, Estland og Island annonsert at de arrangerer nasjonale finaler som tidligere.\nMelodi Grand Prix: Viktig for norsk musikkbransje\nDet er n\u00e5 besluttet sentralt i NRK at det skal arrangeres delfinaler ogs\u00e5 neste \u00e5r, med en stor finale og ti finalister. Flere detaljer om MGP 2021 vil annonseres p\u00e5 et senere tidspunkt.\n- Vi er trygge p\u00e5 at det er riktig \u00e5 holde p\u00e5 den norske MGP-modellen, og har kommet til at publikum er best ivaretatt ved \u00e5 arrangere MGP i tr\u00e5d med den seksti \u00e5r lange tradisjonen, sier Christina Rezk Resar, fungerende redakt\u00f8r i NRK Underholdning.\nHun mener MGP neste \u00e5r vil v\u00e6re viktigere enn noen gang for en hardt pr\u00f8vet musikkbransje, og h\u00e5per mange artister og l\u00e5tskrivere vil sende inn sine bidrag.\n- MGP har alltid v\u00e6rt et viktig utstillingsvindu for norsk musikk. Og med utgangspunkt i den situasjonen musikkbransjen n\u00e5 st\u00e5r oppe i, er det viktigere enn noen gang \u00e5 ivareta denne rollen og vise fram bredden av norske artister og nyskrevne l\u00e5ter, sier Resar.\n- Leit for artister og fans\nUlrikke Brandstorp har denne uken m\u00f8tt ledelsen i Underholdningsavdelingen som der redegjorde for NRKs planer for MGP neste \u00e5r.\n- At \u00e5rets konkurranse er avlyst er naturligvis leit for Ulrikke som har satset knallhardt foran \u00e5rets MGP og Eurovision, men alle er enige om at situasjonen verden er inne i, ikke gir rom for store musikkonkurranser. Vi tilb\u00f8d Ulrikke \u00e5 v\u00e6re med som finalist i neste \u00e5rs MGP, men jeg har forst\u00e5else for at det er vanskelig \u00e5 erstatte det \u00e5 st\u00e5 p\u00e5 Eurovision-scenen i \u00e5r. Ulrikke er en fantastisk artist som vi nok kommer til \u00e5 se mye til i \u00e5rene som kommer, sier Resar.\nSelv om Ulrikke har takket nei til MGP-deltakelse neste \u00e5r, er Resar sv\u00e6rt glad for at hun kommer til \u00e5 opptre med b\u00e5de \u201cAttention\u201d og en ny l\u00e5t som mellomakt i MGP 2021.", "original_url": "https://www.nrk.no/presse/nrk-skal-arrangere-norsk-finale-i-mgp-2021-1.14961386", "wayback_url": "https://web.archive.org/web/20210418035930/https://www.nrk.no/presse/nrk-skal-arrangere-norsk-finale-i-mgp-2021-1.14961386", "a_id": "Q50729731-21"}