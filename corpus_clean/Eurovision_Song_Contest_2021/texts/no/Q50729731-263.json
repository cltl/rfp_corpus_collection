{"title": "TIX vinner Barbara Dex-prisen 2021", "text": "TIX vinner Barbara Dex-prisen 2021\nStemmene er talt opp og \u00e5rets k\u00e5ring er avgjort. Dette er f\u00f8rste gang den norske artisten tar seieren hjem i k\u00e5ringen av Barbara Dex-prisen!\nBarbara Dex-prisen er en \u00e5rlig pris som deles ut av Eurovision-fansen. Den var tidligere kjent for \u00e5 g\u00e5 til den \u00abverst kledde\u00bb artisten, men grunnlaget for prisutdelingen har de siste \u00e5rene myknet litt opp.\nThe playful and humorous Barbara Dex Award is awarded to an entry that took some risk when it comes to their stage outfit. It\u2019s all about being notable and remarkable. Songfestival.be\nUtdelingen ble startet av den Nederlandske fansiden The House of Eurovision i 1997. Prisen ble oppkalt etter Barbara Dex som representerte Belgia i Eurovision 1993, med en hjemmelaget, semitransparent kjole.\nDebbie Scerri, Malta 1997, var den f\u00f8rste vinneren av prisen.\nI 1999 \u00e5pnet The House of Eurovision opp for at folk utenfor deres side kunne stemme. I 2016 ble siden deres lagt ned, og gjengen i songfestival.be tok over avstemmingen og annonseringen av vinneren. I dag har de publisert at TIX sitt antrekk ble k\u00e5ret til \u00e5rets Barbara Dex.\nSongfestival.be skriver at TIX sitt antrekk er \u00abbemerkelsesverdig og veldig minneverdig, takket v\u00e6re hans englevinger, hvite pels og bling bling\u00bb. Dette er aller f\u00f8rste gang en norsk representant vinner Barbara Dex-prisen.\nRekordmange stemmer har blitt sendt inn til \u00e5rets avstemming, totalt har 4870 fans avgitt sine stemmer. Tidlig i avstemmingen var det tydelig at TIX og rumenske Roxen stakk seg ut som favoritter til \u00e5 vinne, men det var et tett l\u00f8p. Til slutt var det TIX som vant, med Romania p\u00e5 2. plass, kun ett poeng foran Kroatia p\u00e5 3. plass.\nResultatlisten, topp 5:\n1. Norge \u2013 TIX\n2. Romania \u2013 Roxen\n3. Kroatia \u2013 Albina\n4. Storbritannia \u2013 James Newman\n5. Israel \u2013 Eden Alene\nHos dresscode.nl finner du fullstendig oversikt og kul grafikk over alle de tidligere vinnerne av Barbara Dex-prisen.", "original_url": "https://escnorge.no/2021/05/30/tix-vinner-barbara-dex-prisen-2021/", "wayback_url": "https://web.archive.org/web/20210604205949/https://escnorge.no/2021/05/30/tix-vinner-barbara-dex-prisen-2021/", "a_id": "Q50729731-263"}