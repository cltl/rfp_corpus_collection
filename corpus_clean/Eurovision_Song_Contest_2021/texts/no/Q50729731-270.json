{"title": "Ville holde Eurovision-smitte hemmelig", "text": "Ville holde Eurovision-smitte hemmelig\nDe ville holde det hemmelig med det f\u00f8rste, men n\u00e5 st\u00e5r tallene p\u00e5 hvor mange i publikum som ble smittet med corona under Eurovision klare. Totalt 28 av 29 875 mennesker fikk p\u00e5vist coronasmitte i etterkant av \u00e5rets Eurovision i Nederland, skriver Aftonbladet.\n\u00c5rets Eurovision ble avholdt p\u00e5 Ahoy Arena i Rotterdam i perioden 18. til 22. mai. Under \u00e5rets finale var det 3500 publikummere i salen da italienske M\u00e5neskin tok seieren med sangen \u00abZitti e buoni\u00bb.\nMange seere ble kanskje sjokkert over \u00e5 se en Eurovision-sal full av mennesker i en pandemitung tid. Det mange kanskje ikke visste var at publikum var en del av et forskningsprosjekt av Fieldlab Events.\nHoldt tallene hemmelig\nDen nederlandske TV-kanalen RTL Rijnmond viser til at publiseringen av smittestatistikken ikke var del av forskningsoppgaven. Smittetallene ble if\u00f8lge kanalen publisert etter press fra sosiale medier etter \u00e5 ha fors\u00f8kt \u00e5 holde dem hemmelig.\nFULL SAL: Under \u00e5rets Eurovision-finale fikk 3500 mulighet til \u00e5 se showet live p\u00e5 Ahoy arena i Rotterdam. Fem av disse skal n\u00e5 ha f\u00e5tt p\u00e5vist smitte. Foto: NTB Vis mer\n\u00c5rsaken til at statistikken ble publisert f\u00f8rst en m\u00e5ned etter Eurovisionfinallen er grunnet de lokale, nederlandske infeksjonskontrollmyndighetenes \u00f8nsker om \u00e5 utf\u00f8re smittesporing, opplyser RTL Rijnmond.\nSom del av prosjektet ble det tillatt med 3500 personer i publikum under hver sending og \u00f8ving. Alle i publikum m\u00e5tte vise til en negativ coronatest som ikke var eldre enn 24 timer for \u00e5 f\u00e5 innslipp p\u00e5 arenaen. Publikum ble deretter bedt om \u00e5 teste seg igjen fem dager etter eventet. 29 875 personer var innom salen fordelt p\u00e5 ni show under \u00e5rets Eurovision, hvor Fieldlabs tall n\u00e5 viser at 48 av disse har f\u00e5tt p\u00e5vist covid-19.\nUkomplett bilde\nFieldlab-tallene gjelder bare for publikum og inkluderer for \u00f8yeblikket ikke smitte blant personer i produksjonen, akkrediterte journalister, artister eller landets delegasjoner. Informasjonen skal if\u00f8lge RTL Rijnmond utgis av Eurovision-arrang\u00f8ren EBU direkte seinere i juni.\nSPILT P\u00c5 OPPTAK: Da\u00f0i Freyr (28) og bandet Gagnamagni\u00f0 satt i karantene under semifinalen og finalen av \u00e5rets Eurovision Song Contest. Et opptak av bandets \u00f8ving fra 13. mai ble brukt i deres sted. Foto: NTB Vis mer\nUnder \u00e5rets ESC var det flere artister og delegasjoner som fikk p\u00e5vist smitte og m\u00e5tte i karantene. Blant dem er det islandske Da\u00f0i & Gagnamagni\u00f0 som verken fikk opptre live under \u00e5rets semifinale eller finale grunnet karanteneopphold.\nVinneren av ESC 2019, nederlandske Duncan Laurence var duket til \u00e5 framf\u00f8re under l\u00f8rdagens finale, men fikk heller ikke mulighet etter \u00e5 ha f\u00e5tt p\u00e5vist covid, skriver Dagbladet.\nEn person fra den norske delegasjonen skal ha f\u00e5tt p\u00e5vist smitte i etterkant av eventet.\n\u2013 Vi bekrefter at det er p\u00e5vist smitte i den norske Eurovision-delegasjonen. En i delegasjonen fikk positiv test p\u00e5 avreisedagen 23. mai og ble igjen i Nederland og satt i isolasjon. Delegasjonslederen ble igjen i Rotterdam for \u00e5 ivareta vedkommende, sa redaksjonssjef i NRK Underholdning, Erik Sandberg Ingstad til \u00abGod kveld Norge\u00bb.\nLavere smittetrykk\nIf\u00f8lge dokumentasjon fra Fieldlab Events viser det til lavere infeksjonsspredning p\u00e5 Ahoy Arena i Rotterdam enn i resten av Nederland i den samme perioden.\nDisse resultatene gir et gjennomsnitt p\u00e5 fem smittede per forestilling og omtrent 1,6 smittede per tusen personer. For \u00f8yeblikket ligger smittetallet p\u00e5 4,9 per tusen innbyggere i Nederland, if\u00f8lge Fieldlab.\nI en pressemelding skriver Fieldlab at statistikk fra GGD, Nederlands svar p\u00e5 FHI, viser at ytterlige 13 personer i publikum var smittsomme da de satt i salen under \u00e5rets Eurovision Song Contest.", "original_url": "https://www.dagbladet.no/kultur/ville-holde-eurovision-smitte-hemmelig/73922066", "wayback_url": "https://web.archive.org/web/20210621212652/https://www.dagbladet.no/kultur/ville-holde-eurovision-smitte-hemmelig/73922066", "a_id": "Q50729731-270"}