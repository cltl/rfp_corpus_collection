{"title": "koronawirus w delegacji Islandii! Co dalej?", "text": "koronawirus w delegacji Islandii! Co dalej?\nEurowizja 2021 odbywa si\u0119 w warunkach pandemii. Nic wi\u0119c dziwnego, \u017ce arty\u015bci i wykonawcy bior\u0105cy udzia\u0142 w konkursie s\u0105 regularnie testowani na obecno\u015b\u0107 COVID-19. Jak si\u0119 okazuje, podczas rutynowej kontroli jeden z cz\u0142onk\u00f3w delegacji Islandii uzyska\u0142 pozytywny wynik testu. To nie pierwszy taki przypadek w dotychczasowych o\u015bmiu dniach pr\u00f3b. Wczoraj jedna z os\u00f3b z Polskiej delegacji r\u00f3wnie\u017c otrzyma\u0142a pozytywny wynik testu.\nW zwi\u0105zku z nadzwyczajn\u0105 sytuacj\u0105 Europejska Unia Nadawc\u00f3w wystosowa\u0142a specjalny komunikat, w kt\u00f3rym poinformowa\u0142a o pozytywnym te\u015bcie jednej z os\u00f3b delegacji Islandii.\n[Z OSTATNIEJ CHWILI] Z powodu niebezpiecznej sytuacji w hotelu, w kt\u00f3rym znajduje si\u0119 zar\u00f3wno polska jak i islandzka delegacja, arty\u015bci i ich zespo\u0142y, kt\u00f3rzy zatrzymali si\u0119 w tym samym hotelu (Malta i Rumunia) \u2013 nie przyb\u0119d\u0105 na turkusowy dywan. Z naszych informacji wynika, \u017ce nikt z Malty and Rumunii nie ma pozytywnego testu, jednak\u017ce \u015brodki ostro\u017cno\u015bci zosta\u0142y zastosowane.\nEurowizja 2021 z udzia\u0142em Islandii zagro\u017cona? Na scenie wokalista \u2013 Dadi Freyr. Fot. eurovision.tv / Andres Putting\nEurowizja 2021: koronawirus w islandzkiej delegacji\nZgodnie z informacj\u0105 podan\u0105 przez EBU pozytywny test w kierunku COVID-19 otrzyma\u0142 jeden z cz\u0142onk\u00f3w islandzkiej delegacji. Niestety nie wiemy czy to jeden z artyst\u00f3w wyst\u0119puj\u0105cych na scenie, czy mo\u017ce kto\u015b spoza artystycznej ekipy.\nKa\u017cda osoba bior\u0105ca udzia\u0142 w konkursie jest rutynowo testowana. W przypadku uzyskania pozytywnego wyniku trafia ona na izolacj\u0119. Reszta islandzkiej delegacji musi teraz powt\u00f3rzy\u0107 test PCR i uda\u0107 si\u0119 na 5-dniow\u0105 kwarantann\u0119. W zwi\u0105zku z regulacjami zawartymi w protokole bezpiecze\u0144stwa Dadi Freyr i i jego zesp\u00f3\u0142 nie we\u017am\u0105 udzia\u0142u w ceremonii otwarcia Eurowizji 2021, zaplanowanej na dzisiejsze, niedzielne popo\u0142udnie.\nIslandia nie we\u017amie udzia\u0142u w konkursie?\nTaki scenariusz nie jest w tym momencie przes\u0105dzony. Wszystko zale\u017cy od wyniku test\u00f3w PCR, kt\u00f3re ponownie przejdzie ca\u0142a delegacja Islandii. Pami\u0119tajmy, \u017ce Europejska Unia Nadawc\u00f3w przygotowa\u0142a si\u0119 na wypadek wyst\u0105pienia objaw\u00f3w COVID-19 u reprezentant\u00f3w bior\u0105cych udzia\u0142 w konkursie. W takiej sytuacji organizatorzy maj\u0105 do dyspozycji nagranie zapasowe, tzw. live-on-tape, zrealizowane przez ka\u017cd\u0105 delegacj\u0119 w marcu. Niewykluczone, \u017ce do dyspozycji b\u0119dzie tak\u017ce jedno z nagra\u0144 pr\u00f3b Islandii, kt\u00f3re odby\u0142y si\u0119 w czwartek.\nDa\u00f0i Freyr (Eurowizja 2021, Islandia). Fot. Birta R\u00e1n/R\u00daV\nEurowizja 2021: co wiemy?\nEurowizja 2021 odb\u0119dzie si\u0119 w dniach 18, 20 i 22 maja w Ahoy Arenie w Rotterdamie. Cz\u0119\u015b\u0107 zesz\u0142orocznych plan\u00f3w organizator\u00f3w zobaczymy w tym roku. Konkurs poprowadz\u0105 Chantal Janzen, Jan Smit i Edsilia Rombley oraz NikkieTutorials. Nie zmieni si\u0119 ani slogan, ani projekt sceny autorstwa Floriana Wiedera. Zachowano r\u00f3wnie\u017c podzia\u0142 kraj\u00f3w na p\u00f3\u0142fina\u0142y. Od\u015bwie\u017cono natomiast logo Eurowizji 2021. Znacz\u0105c\u0105 r\u00f3\u017cnic\u0105 w stosunku do Eurowizji 2020 jest mo\u017cliwo\u015b\u0107 wyst\u0119pu z wgranymi ch\u00f3rkami. Chc\u0105c zabezpieczy\u0107 si\u0119 przed ewentualnym brakiem mo\u017cliwo\u015bci zorganizowania wyst\u0119p\u00f3w na \u017cywo w Rotterdamie, organizatorzy poprosili nadawc\u00f3w o nagranie konkursowych prezentacji wcze\u015bniej.\n26 zesz\u0142orocznych uczestnik\u00f3w potwierdzi\u0142o udzia\u0142 w Eurowizji w Rotterdamie. Z udzia\u0142u zrezygnowa\u0142a Armenia, a Bia\u0142oru\u015b zosta\u0142a zdyskwalifikowana. Polsk\u0119 reprezentuje Rafa\u0142 Brzozowski z utworem The Ride. Wyst\u0105pi jako sz\u00f3sty w drugim p\u00f3\u0142finale. Jednak w\u015br\u00f3d faworyt\u00f3w do zwyci\u0119stwa wymienia si\u0119 W\u0142ochy, Francj\u0119, Malt\u0119, Islandi\u0119, Bu\u0142gari\u0119 i Szwajcari\u0119.", "original_url": "https://eurowizja.org/koronawirus-w-delegacji-islandii/", "wayback_url": "https://web.archive.org/web/20210516144917/https://eurowizja.org/koronawirus-w-delegacji-islandii/", "a_id": "Q50729731-92"}