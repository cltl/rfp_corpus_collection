{"title": "Eurowizja 2021 ch\u0119tniej wybierana przez widz\u00f3w ni\u017c poprzedni konkurs", "text": "Eurowizja 2021 ch\u0119tniej wybierana przez widz\u00f3w ni\u017c poprzedni konkurs\nEurowizja 2021 za nami. Po wielkim finale czas na podsumowania. Jednym z nich jest tradycyjnie zestawienie liczby os\u00f3b ogl\u0105daj\u0105cych konkurs w Polsce i w Europie. Czy Eurowizja 2021 by\u0142a ch\u0119tnie wybieranym programem przez Europejczyk\u00f3w?\nEurowizja 2021 to ju\u017c historia. Sensacyjnym zwyci\u0119zc\u0105 zosta\u0142a grupa M\u00e5neskin z W\u0142och. Tu\u017c za nimi Barbara Pravi z Francji oraz faworyt juror\u00f3w \u2013 Gjon\u2019s Tears z Francji. Spor\u0105 sensacj\u0105 by\u0142o pi\u0105te miejsce Ukrainy, w tym a\u017c 267 punkt\u00f3w i druga pozycja przyznana przez widz\u00f3w. Publiczno\u015b\u0107 a\u017c czterem krajom nie przekaza\u0142a ani jednego punktu. Do fina\u0142u nie awansowa\u0142 Rafa\u0142 Brzozowski, plasuj\u0105c si\u0119 na 14. lokacie z dorobkiem 35 punkt\u00f3w.\nEurowizja 2021; Rafa\u0142 Brzozowski z utworem The Ride. Zdj\u0119cie z jednej z pr\u00f3b. Fot. eurovision.tv / Andres Putting\nEurowizja 2021 w Europie\nZgodnie z danymi zaprezentowanymi przez Europejsk\u0105 Uni\u0119 Nadawc\u00f3w Eurowizja 2021 by\u0142a konkursem ogl\u0105danym przez 183 miliony widz\u00f3w. To wynik zbli\u017cony do ostatniej edycji z 2019 roku. Wtedy widowisko \u015bledzi\u0142o o milion os\u00f3b mniej. Warto jednak doda\u0107, \u017ce z roku na rok spada liczba odbiorc\u00f3w zainteresowanych przekazem telewizyjnym. Tym samym w statystyce udzia\u0142u w rynku, Eurowizja 2021 osi\u0105gn\u0119\u0142a lepszy wynik o 4%. Dane opracowano na podstawie informacji z 36 kraj\u00f3w.\nEBU podkre\u015bla znaczenie tre\u015bci dost\u0119pnych w internecie. Tylko podczas tygodnia eurowizyjnego wszystkie materia\u0142y na kanale Eurowizji na YouTubie obejrza\u0142o ponad 50 milion\u00f3w u\u017cytkownik\u00f3w z 234 kraj\u00f3w i terytori\u00f3w zale\u017cnych. W tym samym czasie wszystkie profile konkursu w mediach spo\u0142eczno\u015bciowych wygenerowa\u0142y 14 milion\u00f3w interakcji. Na samym TikToku \u2013 nowym kanale dystrybucji materia\u0142\u00f3w Eurovision.tv \u2013 odnotowano 4,3 miliona interakcji.\nEurowizja 2022: gdzie odb\u0119dzie si\u0119 konkurs? Fot. eurovision.tv / Andres Putting\nEurowizja 2021: wyniki ogl\u0105dalno\u015bci w Europie\nTegoroczna edycja by\u0142a rekordowa dla niekt\u00f3rych pa\u0144stw. Co czwarty W\u0142och \u015bledzi\u0142 zwyci\u0119stwo zespo\u0142u M\u00e5neskin na antenie RAI, co jest nowym najlepszym wynikiem nadawcy, je\u015bli chodzi o Eurowizj\u0119. Rekord tak\u017ce we Francji. 5,5 miliona widz\u00f3w ogl\u0105da\u0142o wyst\u0119p Barbary Pravi, co jest wynikiem o 15% lepszym w stosunku do 2019 roku i najlepsz\u0105 statystyk\u0105 od ostatniego drugiego miejsca kraju osi\u0105gni\u0119tego w 1991 roku.\n\u015awietne rezultaty r\u00f3wnie\u017c w Serbii, gdzie p\u00f3\u0142fina\u0142owy wyst\u0119p Hurricane ogl\u0105da\u0142o prawie 30% obywateli. Najwi\u0119ksze zainteresowanie konkursem w historii odnotowano tak\u017ce na Litwie. Finlandia mo\u017ce si\u0119 pochwali\u0107 najwy\u017cszym statystykami ogl\u0105dalno\u015bci Eurowizji od 2003 roku, Najlepsze wyniki od lat tak\u017ce w Norwegii (od 2015) czy Wielkiej Brytanii (od 2014).\nAustralia \u2013 288 000\nAustria \u2013 596 000\nCypr \u2013 173 000\nDania \u2013 533 000\nEstonia \u2013 145 000\nFinlandia \u2013 1 400 000\nFrancja \u2013 5 500 000\nGrecja \u2013 2 000 000\nHiszpania \u2013 4 000 000\nHolandia \u2013 5 400 000\nLitwa \u2013 997 600\nNiemcy \u2013 7 700 000\nNorwegia \u2013 1 400 000\nPolska \u2013 1 480 000\nPortugalia \u2013 1 200 000\nRumunia \u2013 178 000\nSerbia \u2013 1 100 000\nSzwecja \u2013 2 900 000\nWielka Brytania \u2013 7 400 000\nW\u0142ochy \u2013 4 500 000\nEurowizja 2021, trofeum dla zwyci\u0119zcy konkursu. Fot. EBU STIJN SMULDERS / eurovision.tv\nEurowizja 2021: wyniki ogl\u0105dalno\u015bci w Polsce\nEurowizja 2021 okaza\u0142a si\u0119 najch\u0119tniej wybieranym programem przez telewidz\u00f3w podczas sobotniego wieczoru. Wed\u0142ug danych Nielsen Audience Meauserement mi\u0119dzy 21:00 a 0:56 konkurs \u015bledzi\u0142o w TVP 1,48 miliona os\u00f3b, co da\u0142o nadawcy 15,89% udzia\u0142u w rynku. Tym samym TVP by\u0142a niekwestionowanym liderem \u2013 udzia\u0142 drugiego TVN-u wyni\u00f3s\u0142 6,87%. Minimalnie gorzej wypadaj\u0105 wyniki ogl\u0105dalno\u015bci pierwszego p\u00f3\u0142fina\u0142u Eurowizji 2021. Tu program na antenach TVP 1 i TVP Polonia \u015bledzi\u0142o 1,44 miliona widz\u00f3w.\nTradycyjnie ju\u017c Eurowizja 2021 wzbudzi\u0142a w\u015br\u00f3d fan\u00f3w najwi\u0119ksze emocje przy okazji uczestnictwa Polski w widowisku. Drugi p\u00f3\u0142fina\u0142 \u015bledzi\u0142o \u015brednio 2,54 miliona widz\u00f3w, co prze\u0142o\u017cy\u0142o si\u0119 na 21,07% udzia\u0142u w rynku. Szczytowa ogl\u0105dalno\u015b\u0107 przypad\u0142a na godziny 21:29-21:32, kiedy na scenie Rotterdam Ahoy wyst\u0105pi\u0142 Rafa\u0142 Brzozowski. Konkurs ogl\u0105da\u0142o wtedy 2,97 miliona widz\u00f3w.\nhttps://www.youtube.com/watch?v=Uy6TeDNvSGo\nWzrost zainteresowania Eurowizj\u0105\nWyniki ogl\u0105dalno\u015bci Eurowizji w Polsce w 2021 roku okaza\u0142y si\u0119 najlepsze od czasu startu Kasi Mo\u015b w 2017 roku. Wtedy fina\u0142 z udzia\u0142em Polski przyci\u0105gn\u0105\u0142 przed telewizory 2,78 miliona widz\u00f3w. Jeszcze wi\u0119ksza widownia \u015bledzi\u0142a sukces Micha\u0142a Szpaka w Sztokholmie (4,4 miliona) czy Cleo i Donatana w Kopenhadze (4,63 miliona). Jednak szcz\u0119\u015bliwy dla Polski pierwszy p\u00f3\u0142fina\u0142 Eurowizji 2017 ogl\u0105da\u0142o zaledwie 1,8 miliona widz\u00f3w, czyli o 30% mniej ni\u017c drugi p\u00f3\u0142fina\u0142 Eurowizji 2021, w kt\u00f3rym udzia\u0142 wzi\u0105\u0142 Rafa\u0142 Brzozowski. Najmniejsz\u0105 widowni\u0119 w finale wygenerowa\u0142a Eurowizja 2019 \u2013 tylko nieco ponad milion os\u00f3b ogl\u0105da\u0142o transmisj\u0119 z Tel Awiwu.", "original_url": "https://eurowizja.org/eurowizja-2021-rafal-brzozowski-wyniki-ogladalnosci/", "wayback_url": "https://web.archive.org/web/20210531104216/https://eurowizja.org/eurowizja-2021-rafal-brzozowski-wyniki-ogladalnosci/", "a_id": "Q50729731-183"}