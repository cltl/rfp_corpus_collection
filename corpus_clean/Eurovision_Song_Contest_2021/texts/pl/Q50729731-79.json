{"title": "Eurowizja 2021: wiemy, kto poda punkty z Polski!", "text": "Eurowizja 2021: wiemy, kto poda punkty z Polski!\nEurowizja 2021 zbli\u017ca si\u0119 wielkimi krokami! Poznali\u015bmy nazwisko osoby, kt\u00f3ra w finale konkursu po\u0142\u0105czy si\u0119 z Rotterdamem i przeka\u017ce, kt\u00f3remu uczestnikowi polskie jury przyzna\u0142o 12 punkt\u00f3w. Kto to b\u0119dzie?\nDo medi\u00f3w spo\u0142eczno\u015bciowych prosto z Rotterdamu przedosta\u0142a si\u0119 informacja o osobie, kt\u00f3ra podczas fina\u0142u 65. Konkursu Piosenki Eurowizji przedstawi punktacj\u0119 polskiego jury. Potwierdzamy, \u017ce rzeczniczk\u0105 jury w Warszawie b\u0119dzie Ida Nowakowska, znana nam z prowadzenia Eurowizji Junior w 2019 i 2020 roku.\nEurowizja 2021: Rotterdam Ahoy: Elementy o\u015bwietlenia Fot. NPO/NOS/AVROTROS NATHAN REINDS / eurovision.tv\nEurowizja 2021: Ida Nowakowska rzeczniczk\u0105 polskiego jury\nNa Twitterze pojawi\u0142o si\u0119 nagranie pochodz\u0105ce z areny Ahoy, gdzie trwaj\u0105 ju\u017c pr\u00f3by do Eurowizji 2021. Prowadz\u0105cy konkursu Jan Smit i Chantal Janzen \u0107wicz\u0105 prezentowanie wynik\u00f3w. W opublikowanym materiale zdradzony zosta\u0142 utrzymywany dot\u0105d sekret: punkty z Polski 22 maja zaprezentuje Ida Nowakowska. Prezenterka TVP nie jest obca Eurowizji \u2013 prowadzi\u0142a dwa ostatnie konkursy dla dzieci organizowane w Polsce. W roli rzeczniczki jury Ida zast\u0105pi Mateusza Szymkowiaka, kt\u00f3ry prezentowa\u0142 g\u0142osy naszych ekspert\u00f3w w latach 2018-2019. Nie wiemy jednak jeszcze, kto w tym roku wejdzie w sk\u0142ady polskiego panelu. Poni\u017cej zamieszczamy nagranie z pr\u00f3by (uwaga: zawiera ono spojler wygl\u0105du oprawy graficznej Konkursu!)\nVandaag wordt de puntentelling voor het Eurovisie Songfestival gerepeteerd in Ahoy. 12 points voor Belgi\u00eb \ud83c\udde7\ud83c\uddea pic.twitter.com/04KfFYn5Sp \u2014 Richard van de Crommert (@RichardCrommert) May 6, 2021\nKim jest Ida Nowakowska?\nIda Nowakowska poprowadzi\u0142a Eurowizj\u0119 Junior dwukrotnie: w Gliwicach w 2019 roku i podczas zdalnego konkursu w Warszawie w 2020 roku. Cho\u0107 prezenterka mia\u0142a okazj\u0119 ju\u017c wcze\u015bniej prowadzi\u0107 zar\u00f3wno programy telewizyjne, jak i wydarzenia o charakterze muzycznym, podczas konkursu da\u0142a si\u0119 pozna\u0107 z nowej strony. Wszechstronnie uzdolniona pod wzgl\u0119dem artystycznym, potrafi\u0105ca zbudowa\u0107 napi\u0119cie i jednocze\u015bnie bardzo energiczna, ciep\u0142a i spontaniczna. Kolejnym walorem Idy jest jej nienaganny angielski, co jest efektem m.in. kilkuletnich studi\u00f3w w Stanach. Obecne prezenterka spodziewa si\u0119 dziecka.\nSta\u0142a si\u0119 dziesi\u0105t\u0105 w historii osob\u0105, kt\u00f3ra podczas fina\u0142u Eurowizji odczyta wynik g\u0142osowania w Polsce. Jako pierwszy w latach 90. robi\u0142 to Jan Chojnacki. P\u00f3\u017aniej g\u0142osy z Warszawy przekazywali m.in. Maciej Or\u0142o\u015b, Radek Brz\u00f3zka, Paulina Chylewska czy Anna Popek.\nEurowizja Junior 2020: prowadz\u0105cy konkurs: Rafa\u0142 Brzozowski, Ida Nowakowska, Ma\u0142gorzata Tomaszewska. Fot. Stijn Smulders / junioreurovision.tv\nEurowizja 2021: co wiemy?\nTegoroczna Eurowizja odb\u0119dzie si\u0119 w dniach 18, 20 i 22 maja w Ahoy Arenie w Rotterdamie. Cz\u0119\u015b\u0107 zesz\u0142orocznych plan\u00f3w organizator\u00f3w zobaczymy w tym roku. Konkurs poprowadz\u0105 Chantal Janzen, Jan Smit i Edsilia Rombley oraz NikkieTutorials. Nie zmieni si\u0119 ani slogan, ani projekt sceny autorstwa Floriana Wiedera. Zachowano r\u00f3wnie\u017c podzia\u0142 kraj\u00f3w na p\u00f3\u0142fina\u0142y. Od\u015bwie\u017cono natomiast logo Eurowizji 2021. Znacz\u0105c\u0105 r\u00f3\u017cnic\u0105 w stosunku do Eurowizji 2020 jest mo\u017cliwo\u015b\u0107 wyst\u0119pu z wgranymi ch\u00f3rkami.\nZe wzgl\u0119du na niepewn\u0105 sytuacj\u0119 epidemiologiczn\u0105 EBU przygotowa\u0142a cztery scenariusze organizacji wydarzenia. Jednak jak ju\u017c wiemy, obecnie pod uwag\u0119 brane s\u0105 ju\u017c tylko trzy warianty. Chc\u0105c zabezpieczy\u0107 si\u0119 przed ewentualnym brakiem mo\u017cliwo\u015bci zorganizowania wyst\u0119p\u00f3w na \u017cywo w Rotterdamie, organizatorzy poprosili nadawc\u00f3w o nagranie konkursowych prezentacji wcze\u015bniej. 26 zesz\u0142orocznych uczestnik\u00f3w potwierdzi\u0142o udzia\u0142 w Eurowizji w Rotterdamie. Z udzia\u0142u zrezygnowa\u0142a Armenia, a Bia\u0142oru\u015b zosta\u0142a zdyskwalifikowana. Polsk\u0119 reprezentuje Rafa\u0142 Brzozowski z utworem The Ride. Wyst\u0105pi jako sz\u00f3sty w drugim p\u00f3\u0142finale.", "original_url": "https://eurowizja.org/eurowizja-2021-polska-jury-ida-nowakowska/", "wayback_url": "https://web.archive.org/web/20210506140326/https://eurowizja.org/eurowizja-2021-polska-jury-ida-nowakowska/", "a_id": "Q50729731-79"}