{"title": "Eurowizja 2021: TIX z Norwegii najgorzej ubranym artyst\u0105", "text": "Eurowizja 2021: TIX z Norwegii najgorzej ubranym artyst\u0105\nEurowizja 2021 za nami, czas na podsumowania! Fani konkursu przyznali w\u0142a\u015bnie nagrod\u0119 najgorzej ubranemu w tym roku arty\u015bcie. G\u0142osowanie wygra\u0142 reprezentant Norwegii, TIX.\nOd 1997 roku po zako\u0144czeniu Konkursu Piosenki Eurowizji internauci mog\u0105 wytypowa\u0107 najgorzej ubranych artyst\u00f3w z konkursu. Nagroda im. Barbary Dex z przymru\u017ceniem oka trafia co roku do najdziwniejszych lub po prostu najmniej przemy\u015blanych kreacji, kt\u00f3re w trakcie widowiska wywo\u0142a\u0142y najwi\u0119cej reakcji zdziwienia w\u015br\u00f3d widz\u00f3w konkursu. Znamy wyniki tegorocznego g\u0142osowania.\nEurowizja 2021: Norwegia z nagrod\u0105 dla najgorzej ubranego artysty. (fot. songfestival.be)\nEurowizja 2021: TIX z najgorszym strojem\nOrganizuj\u0105cy g\u0142osowanie na najgorzej ubranego artyst\u0119 portal songfestival.be poinformowa\u0142, \u017ce w ankiecie wp\u0142yn\u0119\u0142o ponad 4870 g\u0142os\u00f3w. Tegorocznym laureatem wyr\u00f3\u017cnienia jest TIX z Norwegii. Jego skrzyd\u0142a, bia\u0142e futro, \u0142a\u0144cuchy i du\u017ca ilo\u015b\u0107 b\u0142yskotek od pocz\u0105tku zdobywa\u0142y skrajne r\u00f3\u017cne opinie. Kompozytor wielu przeboj\u00f3w, m.in. Sweet but psycho Avy Max, wygra\u0142 norweskie eliminacje Melodi Grand Prix z utworem Fallen angel. Piosenka opowiada o jego prze\u017cyciach w zwi\u0105zku z zachorowaniem na zesp\u00f3\u0142 Tourette\u2019a. W finale Eurowizji 2021 Norwegia zdoby\u0142a 15 punkt\u00f3w od jury (22. miejsce) i 60 punkt\u00f3w od widz\u00f3w (13. miejsce), zajmuj\u0105c w sumie 18. miejsce.\nhttps://www.youtube.com/watch?v=F0r3vmGLzZU\nDrugie miejsce do\u015b\u0107 zaskakuj\u0105co przypad\u0142o Roxen z Rumunii za jej wielobarwn\u0105 sukienk\u0119, a na trzecim miejscu g\u0142osowania znalaz\u0142a si\u0119 Albina z Chorwacji. Jej b\u0142yszcz\u0105ca kreacja z dziwnymi paskami na nogach i wyci\u0119ciem na po\u015bladkach r\u00f3wnie\u017c wywo\u0142a\u0142a wiele emocji i by\u0142a typowana do zdobycia Nagrody im. Barbary Dex. Czwarte miejsce w g\u0142osowaniu zaj\u0105\u0142 James Newman z Wielkiej Brytanii. Mia\u0142 na sobie czarn\u0105 sk\u00f3rzan\u0105 kurtk\u0119 z pionowymi paskami; Eurowizja 2021 by\u0142a dla niego pechowa \u2013 zaj\u0105\u0142 ostatnie miejsce z zerem punkt\u00f3w. Na pi\u0105tym miejscu uplasowa\u0142 si\u0119 str\u00f3j Eden Alene z Izraela. Fanom najwidoczniej nie spodoba\u0142a si\u0119 kreacja, pod kt\u00f3r\u0105 przez wi\u0119kszo\u015b\u0107 wyst\u0119pu ukryta by\u0142a druga, odwa\u017cniejsza czarna sukienka.\nNagroda im. Barbary Dex: czym jest?\nW 1993 roku reprezentuj\u0105ca Belgi\u0119 na Eurowizji Barbara Dex zaprezentowa\u0142a si\u0119 we w\u0142asnor\u0119cznie przygotowanym stroju. Prze\u015bwituj\u0105ca \u017c\u00f3\u0142ta sukienka i domowej roboty kolczyki nie wygl\u0105da\u0142y najlepiej. Cztery lata p\u00f3\u017aniej belgijscy fani Eurowizji rozpocz\u0119li poprzez internetowe g\u0142osowanie wybiera\u0107 najgorzej ubranego artyst\u0119 w konkursie, przyznaj\u0105c mu Nagrod\u0119 im. Barbary Dex. Sta\u0142o si\u0119 to coroczn\u0105 tradycj\u0105. Reprezentant Polski zdoby\u0142 to wyr\u00f3\u017cnienie raz \u2013 w 2001 roku trafi\u0142o ono do Piaska i jego s\u0142ynnego futra z norek. Trzy lata p\u00f3\u017aniej o nagrod\u0119 otar\u0142a si\u0119 prze\u015bwituj\u0105ca kreacja Tatiany Okupnik. W 2019 roku nagroda pow\u0119drowa\u0142a do Conana Osirisa. By\u0142a to druga Barbara Dex Award na koncie Portugalii, dwukrotnie zdobyli j\u0105 tak\u017ce przedstawiciele Macedonii P\u00f3\u0142nocnej i Serbii.\nEurowizja 2021: Albina z Chorwacji trzeci\u0105 najgorzej ubran\u0105 artystk\u0105. (fot. Thomas Hanses, eurovision.tv)\n\u017ar\u00f3d\u0142a: songfestival.be, fot. eurovision.tv", "original_url": "https://eurowizja.org/eurowizja-2021-barbara-dex-award-norwegia-tix/", "wayback_url": "https://web.archive.org/web/20210602215321/https://eurowizja.org/eurowizja-2021-barbara-dex-award-norwegia-tix/", "a_id": "Q50729731-179"}