{"title": "Eurowizja 2021: Ile pa\u0144stw wystartuje? Czy wr\u00f3ci Czarnog\u00f3ra? \u2022 Eurowizja Junior: Akcja #SayHi z udzia\u0142em JAponii i Kosowa", "text": "Eurowizja 2021: Ile pa\u0144stw wystartuje? Czy wr\u00f3ci Czarnog\u00f3ra? \u2022 Eurowizja Junior: Akcja #SayHi z udzia\u0142em JAponii i Kosowa\nDo 10 pa\u017adziernika 2020 roku nadawcy maj\u0105 mo\u017cliwo\u015b\u0107 wycofania si\u0119 ze z\u0142o\u017conej wcze\u015bniej deklaracji ch\u0119ci udzia\u0142u w Eurowizji 2021. Dodatkowo telewizje, kt\u00f3re wcze\u015bniej nie wys\u0142a\u0142y swojego zg\u0142oszenia, teraz maj\u0105 jeszcze par\u0119 dni by to zrobi\u0107. Po 10 pa\u017adziernika 2020 roku telewizje z listy wst\u0119pnie zg\u0142oszonych b\u0119d\u0105 mog\u0142y zrezygnowa\u0107, ale taka decyzja wi\u0105za\u0107 si\u0119 mo\u017ce z kar\u0105 finansow\u0105. Aktualnie 37 telewizji zadeklarowa\u0142o publicznie ch\u0119\u0107 udzia\u0142u w konkursie \u2013 na tej li\u015bcie brakuje Polski \ud83c\uddf5\ud83c\uddf1, Wielkiej Brytanii \ud83c\uddec\ud83c\udde7, Bia\u0142orusi \ud83c\udde7\ud83c\uddfe oraz Portugalii \ud83c\uddf5\ud83c\uddf9 \u2013 te pa\u0144stwa planowa\u0142y startowa\u0107 w ESC 2020. W por\u00f3wnaniu do ostatniej zorganizowanej Eurowizji \u2013 tej z 2019 \u2013 brakuje nam tak\u017ce Czarnog\u00f3ry \ud83c\uddf2\ud83c\uddea oraz W\u0119gier \ud83c\udded\ud83c\uddfa, ale w stawce mamy Bu\u0142gari\u0119 \ud83c\udde7\ud83c\uddec i Ukrain\u0119 \ud83c\uddfa\ud83c\udde6, kt\u00f3re nie uczestniczy\u0142y w rywalizacji w Tel Awiwie. Ostatnim krajem, kt\u00f3ry potwierdzi\u0142 udzia\u0142 by\u0142y W\u0142ochy \ud83c\uddee\ud83c\uddf9, jednak nadawca RAI nie potwierdzi\u0142 sposobu selekcji reprezentanta i nadal nie wiadomo, czy zn\u00f3w uczestnik wskazany b\u0119dzie w trakcie Sanremo czy np. automatyczn\u0105 nominacj\u0119 otrzyma Diodato. Wydaje si\u0119, \u017ce udzia\u0142 Polski, Wielkiej Brytanii i Portugalii to tylko formalno\u015b\u0107, a nadawcy telewizyjni po prostu nie uznali za konieczne przekazywania takiej informacji do wiadomo\u015bci publicznej. Niepewny jest status Bia\u0142orusi, kt\u00f3ra na razie milczy te\u017c w kwestii Eurowizji Junior. Wci\u0105\u017c nie wiemy jak dalej potocz\u0105 si\u0119 losy walcz\u0105cych ze sob\u0105 pa\u0144stw kaukaskich \u2013 Armenii \ud83c\udde6\ud83c\uddf2 i Azerbejd\u017canu \ud83c\udde6\ud83c\uddff. Na powr\u00f3t W\u0119gier nie ma co liczy\u0107, gdy\u017c nadawca wycofa\u0142 si\u0119 bardziej z powod\u00f3w ideologicznych ni\u017c finansowych. Nie ma wi\u0119c co liczy\u0107 na nowy rekord pa\u0144stw startuj\u0105cych. Do tej pory najliczniejsze Eurowizje to te z 2008, 2011 i 2018 roku \u2013 startowa\u0142y wtedy 43 pa\u0144stwa.\n\ud83c\uddf2\ud83c\uddea Czarnog\u00f3ra: Kto kogo skompromitowa\u0142?\nNie wiemy co z Czarnog\u00f3r\u0105. Nadawca RTCG poinformowa\u0142, \u017ce zarz\u0105d nie skomentowa\u0142 na razie plan\u00f3w co do udzia\u0142u w Eurowizji 2021, ale portal telewizji publicznej podaje wiadomo\u015b\u0107 o apelu, jaki w stron\u0119 stacji wystosowa\u0142o Stowarzyszenie Artyst\u00f3w Estradowych i Wykonawc\u00f3w Czarnog\u00f3ry. Wszystko zacz\u0119\u0142o si\u0119 od facebookowego wpisu Bojany Joki\u0107, cz\u0142onkini rady telewizji publicznej, w kt\u00f3rym poda\u0142a \u201eUraduj\u0119 Was zanim zrobi\u0105 to media \u2013 tak\u017ce w 2021 roku nie skompromitujemy si\u0119 na Eurowizji\u201e. Joki\u0107 wpis szybko usun\u0119\u0142a, ale nie umkn\u0105\u0142 on uwadze stowarzyszenia artyst\u00f3w, kt\u00f3rzy uwa\u017caj\u0105, \u017ce taki wpis jest ha\u0144b\u0105. \u201eNie wiemy kogo reprezentuje ta osoba, ale wiemy, \u017ce ka\u017cdego miesi\u0105ca zarabia \u015brednie wynagrodzenie pracownika RTCG za, jak wida\u0107, taki stosunek do obywateli Czarnog\u00f3ry, kt\u00f3rzy s\u0105 p\u0142atnikami RTCG\u201d \u2013 czytamy w o\u015bwiadczeniu podpisanym przez prezes stowarzyszenia, Renat\u0119 Perazi\u0107. \u201eMuzycy, kt\u00f3rzy dali rado\u015b\u0107 swojemu pa\u0144stwu zdobywaj\u0105c nagrody na licznych festiwalach, kt\u00f3rzy stworzyli piosenki rozpoznawane w regionie i na \u015bwiecie. Pytamy, kogo my, muzycy, kompromitujemy? Je\u015bli m\u00f3wimy o Eurowizji, nigdy si\u0119 nie skompromitowali\u015bmy, bo jako ma\u0142y kraj w ci\u0105gu ostatnich 10 lat dwa razy byli\u015bmy w finale, a nigdy nie byli\u015bmy ostatni\u201d \u2013 czytamy. Stowarzyszenie podkre\u015bla, \u017ce nawet je\u015bli Eurowizja nie zawsze prezentuje najwy\u017cszy poziom, to jednak jest najch\u0119tniej ogl\u0105danym show na ca\u0142ym \u015bwiecie i jest \u015bwietn\u0105 okazj\u0105 do promocji kraju, tak\u017ce pod k\u0105tem turystycznym, ale przede wszystkim miejscem dla utalentowanych, a g\u0142\u00f3wnie m\u0142odych, muzyk\u00f3w. Muzycy i arty\u015bci domagaj\u0105 si\u0119 od pani Joki\u0107 wyja\u015bnie\u0144, a w tej sprawie skontaktowa\u0142 si\u0119 z ni\u0105 te\u017c redaktor informacji portalu RTCG, lecz nie dosta\u0142 jeszcze odpowiedzi, chocia\u017c przecie\u017c Joki\u0107 reprezentuje t\u0119 sam\u0105 instytucj\u0119. Czy RTCG wys\u0142ucha muzyk\u00f3w i artyst\u00f3w? Czy wcze\u015bniejszy post Bojany Joki\u0107 jest prawd\u0105 i Czarnog\u00f3ra tak\u017ce w 2021 b\u0119dzie pauzowa\u0107? Dowiemy si\u0119 zapewne po 10 pa\u017adziernika. Ostatnim reprezentantem kraju by\u0142a formacja D Mol (na zdj.) \u2013 w 2019 roku grupa zaj\u0119\u0142a 16. miejsce w p\u00f3\u0142finale.\nEurowizja Junior: Akcja #SayHi bez Polak\u00f3w?\nHiszpa\u0144ski nadawca RTVE \ud83c\uddea\ud83c\uddf8 jest bardzo wylewny w kwestii Eurowizji Junior. To jedyna telewizja, kt\u00f3ra zdradzi\u0142a projekt swojej sceny na Eurowizj\u0119 Junior oraz szczeg\u00f3\u0142y dotycz\u0105ce realizacji wyst\u0119pu. Teraz podano, \u017ce Solea na scenie wyst\u0105pi z czterema tancerzami \u2013 Luci\u0105, Tani\u0105, Carlosem i Ivanem. Nad wyst\u0119pem scenicznym i wokalem pracowa\u0107 b\u0119d\u0105 Vicky Gomez i Natalia Calderon, kt\u00f3re maj\u0105 do\u015bwiadczenie m.in. z pracy przy programie Operacion Triunfo. Dzi\u015b Europejska Unia Nadawc\u00f3w poinformowa\u0142a, \u017ce Eurowizja Junior w\u0142\u0105cza si\u0119 w inicjatyw\u0119 EBU Kids International Friendship \u2013 kampani\u0119 #SayHi, kt\u00f3ra ma promowa\u0107 otwarto\u015b\u0107, przyja\u017a\u0144 i bycie dobrym dla innych. W ramach akcji nadawca norweski NRK \ud83c\uddf3\ud83c\uddf4 przygotowa\u0142 utw\u00f3r \u201eI see you\u201d i zaprasza wszystkie telewizje EBU do przet\u0142umaczenia tekstu na j\u0119zyki lokalne i nagrania w\u0142asnych wersji j\u0119zykowych. Z kolei wszyscy s\u0105 zaproszeni do wzi\u0119cia udzia\u0142u we wsp\u00f3lnej choreografii \u2013 taniec odb\u0119dzie si\u0119 w krajach uczestnicz\u0105cych w akcji (nie w JESC) 12 listopada o 12:00. Materia\u0142 z przygotowa\u0144 oraz sam taniec pokazany b\u0119dzie w trakcie Ceremonii Otwarcia Eurowizji Junior 2020. Na ten moment do akcji zg\u0142osi\u0142y si\u0119 telewizje z nast\u0119puj\u0105cych kraj\u00f3w \u2013 startuj\u0105ce w JESC 2020: Francja \ud83c\uddeb\ud83c\uddf7, Gruzja \ud83c\uddec\ud83c\uddea, Niemcy \ud83c\udde9\ud83c\uddea, Hiszpania \ud83c\uddea\ud83c\uddf8 oraz nieuczestnicz\u0105ce w konkursie: Belgia \ud83c\udde7\ud83c\uddea, Czechy \ud83c\udde8\ud83c\uddff, W\u0119gry \ud83c\udded\ud83c\uddfa, W\u0142ochy \ud83c\uddee\ud83c\uddf9, Japonia \ud83c\uddef\ud83c\uddf5, Kosowo \ud83c\uddfd\ud83c\uddf0, Litwa \ud83c\uddf1\ud83c\uddf9, Norwegia \ud83c\uddf3\ud83c\uddf4, S\u0142owenia \ud83c\uddf8\ud83c\uddee i Austria \ud83c\udde6\ud83c\uddf9. Telewizji Polskiej \ud83c\uddf5\ud83c\uddf1 nie ma na li\u015bcie, dlatego polskie dzieci na razie nie mog\u0105 uczestniczy\u0107 w akcji. Przypominam, \u017ce w \u015brod\u0119 o 16:00 w siedzibie TVP konferencja prasowa podczas kt\u00f3rej zaprezentowani zostan\u0105 prowadz\u0105cy Eurowizji Junior 2020. W spotkaniu udzia\u0142 we\u017amie tak\u017ce go\u015b\u0107 specjalny. Na razie nie wiadomo czy konferencja b\u0119dzie transmitowana na TVP Info, ale na pewno obejrze\u0107 j\u0105 b\u0119dziecie mogli na \u017cywo na grupie Facebook Dziennika Eurowizyjnego. Na sobot\u0119 zaplanowano premier\u0119 klipu do \u201eI\u2019ll be standing\u201d Alicji Tracz \u2013 podaje portal eska.pl.\nEurowizja 2021: Sanah vs. Alicja\nTrwa najbardziej wyr\u00f3wnany pojedynek w historii plebiscyt\u00f3w Dziennika Eurowizyjnego! Superfina\u0142 \u201eWymarzonego Reprezentanta Polski 2021\u201d w kt\u00f3rym rywalizuj\u0105 Sanah i Alicja Szempli\u0144ska podzieli\u0142 instagramowicz\u00f3w dok\u0142adnie na p\u00f3\u0142. W dw\u00f3ch ankietach dobowych na Instastory \u0142\u0105cznie oddano ponad 1800 g\u0142os\u00f3w, a wokalistki dosta\u0142y r\u00f3wne (co do jednego g\u0142osu!) poparcie. Oznacza to, \u017ce wynik wci\u0105\u017c jest niepewny i zdecyduj\u0105 o nim czytelnicy Dziennika Eurowizyjnego g\u0142osuj\u0105cy TUTAJ oraz facebookowicze (wkr\u00f3tce). W ankiecie na stronie oddano na ten moment ponad 400 g\u0142os\u00f3w, a g\u0142osuj\u0105cy odpowiadali te\u017c na pytania dodatkowe, w zale\u017cno\u015bci od tego kt\u00f3r\u0105 wokalistk\u0119 wybrali. 57,3% os\u00f3b typuj\u0105cych Sanah chcia\u0142oby, \u017ceby wokalistka na Eurowizji za\u015bpiewa\u0142a utw\u00f3r w stylu \u201eMelodii\u201d, z kolei 44,4 stawia na co\u015b w stylu \u201eSzampana\u201d. Najwi\u0119kszym atutem Sanah jest (wg g\u0142osuj\u0105cych) oryginalno\u015b\u0107, wokal i tworzona przez ni\u0105 muzyka. W przypadku Alicji fani licz\u0105 na utw\u00f3r taki jak \u201eEmpires\u201d (46,2%). Za najwa\u017cniejsz\u0105 si\u0142\u0119 Ali uznaj\u0105 jej wokal, oryginalno\u015b\u0107 i wygl\u0105d. G\u0142osowanie trwa! Ankieta dost\u0119pna jest TUTAJ.\nG\u0141OSUJ W HOLFESTIVALEN 14 i wybierz najlepszy utw\u00f3r wrze\u015bnia 2020! G\u0142osowanie dost\u0119pne TUTAJ.\n\u0179r\u00f3d\u0142o: ESCtoday.com, Eurovoix.com, RTCG, Wikipedia, RTVE, JuniorEurovision.tv, Instagram, inf. w\u0142asne, fot: @rikiiiiiiiiiiiiiiii", "original_url": "https://dziennik-eurowizyjny.pl/2020/10/05/eurowizja-2021-ile-panstw-wystartuje-czy-wroci-czarnogora-eurowizja-junior-akcja-sayhi-z-udzialem-japonii-i-kosowa/", "wayback_url": "https://web.archive.org/web/20201009221913/https://dziennik-eurowizyjny.pl/2020/10/05/eurowizja-2021-ile-panstw-wystartuje-czy-wroci-czarnogora-eurowizja-junior-akcja-sayhi-z-udzialem-japonii-i-kosowa/", "a_id": "Q50729731-26"}