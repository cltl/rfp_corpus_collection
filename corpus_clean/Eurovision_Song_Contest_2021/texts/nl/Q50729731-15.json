{"title": "Organisatie Songfestival wil eind april weten of Rotterdam weer gaststad is", "text": "Organisatie Songfestival wil eind april weten of Rotterdam weer gaststad is\nDe organisatie van het Eurovisie Songfestival wil voor het einde van de maand weten of de gemeente Rotterdam bereid is het evenement volgend jaar alsnog te organiseren.\nDat wil ze op zo'n korte termijn omdat omroepen nog tot half mei de mogelijkheid hebben een alternatief te bedenken, mocht Rotterdam nee zeggen, zo schrijft het college van burgemeester en wethouders in een brief aan de Rotterdamse gemeenteraad.\n\"Normaal gesproken is medio mei bekend welk land het Songfestival heeft gewonnen. Dus de normale doorlooptijden worden ook nu aangehouden\", licht een woordvoerder van de NPO toe in gesprek met NU.nl.\nIn de brief wordt ook gevraagd om \"extra middelen\" ter hoogte van maximaal 6,7 miljoen euro ter beschikking te stellen voor de organisatie van het Songfestival, dat dit jaar niet doorgaat vanwege de wereldwijde uitbraak van het coronavirus. Dat bedrag werd eerder al genoemd door de Rotterdamse burgemeester Ahmed Aboutaleb.\nUit onderzoek is verder gebleken dat de verzekeringen van de gemeente, Ahoy en de producent van de Eurovision Village de schade die is opgelopen door het uitstellen van het evenement niet dekken.\nAVROTROS maakte onlangs bekend Jeangu Macrooy als kandidaat aan te houden voor volgend jaar, zoals tien andere landen ook dezelfde artiest sturen. De deelnemers zijn wel verplicht volgend jaar met een nieuw nummer op te treden.", "original_url": "https://www.nu.nl/songfestival/6043466/organisatie-songfestival-wil-eind-april-weten-of-rotterdam-weer-gaststad-is.html", "wayback_url": "https://web.archive.org/web/20200411110907/https://www.nu.nl/songfestival/6043466/organisatie-songfestival-wil-eind-april-weten-of-rotterdam-weer-gaststad-is.html", "a_id": "Q50729731-15"}