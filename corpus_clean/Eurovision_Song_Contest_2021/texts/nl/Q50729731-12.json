{"title": "Schade verplaatsing Songfestival niet gedekt door verzekering", "text": "Schade verplaatsing Songfestival niet gedekt door verzekering\nDe schade die de gemeente Rotterdam heeft opgelopen door het uitstel van Eurovisie Songfestival wordt niet gedekt door de verzekering. Dat geldt ook voor de verzekeringen van Ahoy en de producent van Eurovision Village. Dat laten burgemeester en wethouders woensdag weten aan de Rotterdamse gemeenteraad.\nHet verplaatsen van het songfestival vanwege het coronavirus kost de gemeente Rotterdam 6,7 miljoen euro. Dat bedrag komt bovenop de 15 miljoen euro die al is uitgegeven. De gemeenteraad moet nog deze maand besluiten.\nAls de raad akkoord gaat dan is het geldbedrag nodig voor de huur van Ahoy, beveiliging en het opzetten van een promodorp op de Binnenrotte.\nAlle organiserende omroepen staan, volgens het stadsbestuur, nogmaals achter de keuze van Rotterdam als gaststad in 2021.", "original_url": "https://www.rijnmond.nl/nieuws/194170/Schade-verplaatsing-Songfestival-niet-gedekt-door-verzekering", "wayback_url": "https://web.archive.org/web/20200411075138/https://www.rijnmond.nl/nieuws/194170/Schade-verplaatsing-Songfestival-niet-gedekt-door-verzekering", "a_id": "Q50729731-12"}