{"title": "'Vi gl\u00e6der os helt sindssygt!': Her er Danmarks nye Grand Prix-kommentatorer", "text": "'Vi gl\u00e6der os helt sindssygt!': Her er Danmarks nye Grand Prix-kommentatorer\nN\u00e5r popbraget Eurovision Song Contest til maj ruller over de danske tv-sk\u00e6rme, er ikke alt, som det plejer.\nDanmark har nemlig f\u00e5et et nyt s\u00e6t Eurovision-kommentatorer.\nI \u00e5r bliver det som noget nyt radiov\u00e6rterne Henrik Milling og Nicolai Molbech, der skal guide de danske tv-seere gennem den musikalske popfest, der sendes den 18., 20. og 22. maj.\n- Det er en k\u00e6mpe \u00e6re at f\u00e5 lov til at kommentere Eurovision. Det er et fantastisk show, s\u00e5 det er en opgave, der er sv\u00e6r at takke nej til, siger Nicolai Molbech.\nOgs\u00e5 Henrik Milling er sv\u00e6rt begejstret for den nye kommentator-tjans.\n- Vi gl\u00e6der os helt sindssygt! Det er fuldst\u00e6ndig fantastisk at f\u00e5 lov til at v\u00e6re en del af den her konkurrence, der jo un\u00e6gteligt er det st\u00f8rste musikshow p\u00e5 planeten. Det bliver pissesjovt, siger han.\nVi er begge k\u00e6mpe musikn\u00f8rder, s\u00e5 vi kommer til at g\u00e5 lidt n\u00f8rdet til v\u00e6rks. Vi vil gerne dykke lidt l\u00e6ngere ned i musikken. Henrik Milling, radiov\u00e6rt og ny Eurovision-kommentator\nSelvom det er f\u00f8rste gang, at makkerparret sammen skal kommentere Eurovision-finalerne, s\u00e5 er Grand Prix-verdenen langt fra fremmed land for hverken Henrik Milling eller Nicolai Molbech.\nHenrik Milling har tidligere v\u00e6ret jurymedlem i b\u00e5de Dansk Melodi Grand Prix og Eurovision, mens Nicolai Molbech p\u00e5 egen h\u00e5nd kommenterede Eurovision for de danske tv-seere i 2008, 2009 og 2010.\n- Der er sket meget med Eurovision siden dengang. Showet er blevet endnu st\u00f8rre og vildere, og det gl\u00e6der jeg mig til at opleve igen. Og s\u00e5 tror jeg, det bliver fedt, at vi er to i kommentatorboksen denne gang, siger Nicolai Molbech.\nMere musikn\u00f8rderi\nHenrik Milling og Nicolai Molbech har i mange \u00e5r v\u00e6ret fast makkerpar i radioprogrammet 'Fonk! Det er l\u00f8rdag' p\u00e5 P4, og de garvede radiov\u00e6rter gl\u00e6der sig til at s\u00e6tte deres eget, musikn\u00f8rdede pr\u00e6g p\u00e5 \u00e5rets Eurovision, som de skal kommentere live fra v\u00e6rtsbyen Rotterdam i Holland.\n- Vi er begge k\u00e6mpe musikn\u00f8rder, s\u00e5 vi kommer til at g\u00e5 lidt n\u00f8rdet til v\u00e6rks. Vi vil gerne dykke lidt l\u00e6ngere ned i musikken: Hvad er det, der sker p\u00e5 scenen? Hvad er det for nogle tricks, der bliver brugt i den her sang? Hvorfor er det, Frankrig altid sender store ballader?, forklarer Henrik Milling.\nDanske Eurovision-kommentatorer de sidste 20 \u00e5r 2011 - 2020: Ole T\u00f8pholm\n2008 - 2010: Nicolai Molbech\n2007: S\u00f8ren Nystr\u00f8m Rasted og Adam Duv\u00e5 Hall\n2006: Mads Vangs\u00f8 og Adam Duv\u00e5 Hall\n2003 - 2005: J\u00f8rgen De Mylius\n2002: Keld Heick\n2001: Hans Otto Bisgaard\nIf\u00f8lge DR's underholdningsredakt\u00f8r, Jan Lagermand Lundme, er valget netop faldet p\u00e5 Milling og Molbech som de nye kommentatorer grundet deres enorme viden om musik.\n- I Dansk Melodi Grand Prix har vi de seneste par \u00e5r \u00f8get vores fokus p\u00e5 selve musikken, og derfor er det meget naturligt at f\u00f8re den linje videre til Eurovision, siger han og tilf\u00f8jer:\n- Med Henrik og Nicolai kommer der til at sidde to meget st\u00e6rke musikkr\u00e6fter bag mikrofonen i den danske kommentatorboks. De har begge en k\u00e6mpe viden om musik, som de kan bruge til at hj\u00e6lpe seerne med at f\u00e5 en endnu st\u00f8rre musikalsk oplevelse ud af Eurovision-showet.\nDer bliver dog ikke tale om timevis af stiv musikteori, forsikrer Jan Lagermand Lundme.\n- Eurovision er naturligvis meget andet end musik, og alt det sjove og sk\u00f8re kommer stadig til at fylde i den danske kommentatorboks, men nu har vi bare det her ekstra, musikalske ben med i taburetten, siger han.", "original_url": "https://www.dr.dk/musik/vi-glaeder-os-helt-sindssygt-her-er-danmarks-nye-grand-prix-kommentatorer", "wayback_url": "https://web.archive.org/web/20210408195101/https://www.dr.dk/musik/vi-glaeder-os-helt-sindssygt-her-er-danmarks-nye-grand-prix-kommentatorer", "a_id": "Q50729731-264"}