{"title": "Eurovision: \"I M\u00e5neskin sniffano cocaina\", la Francia chiede la squalifica", "text": "Eurovision: \"I M\u00e5neskin sniffano cocaina\", la Francia chiede la squalifica\nPARIGI La vittoria degli italiani M\u00e5neskin e la sconfitta della francese Barbara Pravi fa intervenire persino il Quai d\u2019Orsay: \u00ab\u00c8 la commissione di deontologia che deve risolvere la questione \u2014 dice il ministro degli Esteri, Jean-Yves Le Drian \u2014. Se c\u2019\u00e8 bisogno di sottoporsi ai test, faranno i test \u00bb. La presa di posizione del capo della diplomazia francese pu\u00f2 apparire un po\u2019 sproporzionata, e fa capire quanto la serata di Rotterdam non sia andata gi\u00f9 a tanti francesi.\nLa Francia c\u2019ha creduto fino all\u2019ultimo, \u00abVoil\u00e0\u00bb di Barbara Pravi sembrava la canzone perfetta per vincere e tutto era pronto per i festeggiamenti, anche il documentario sulla nuova Piaf che \u00e8 andato in onda comunque: dopo l\u2019annuncio della vittoria dei M\u00e5neskin il collegamento con Rotterdam \u00e8 stato chiuso e il canale pubblico France 2 ha mandato subito in onda la storia della seconda classificata. Poco prima dell\u2019una del mattino il presidente Emmanuel Macron ha scritto un messaggio su Twitter: \u00abGrazie a Barbara Pravi per avere realizzato questo sogno folle. Il sogno folle di una ragazza dagli occhi neri. Il sogno folle di fare brillare la Francia all\u2019Eurovision. Stasera, \u00e8 anche il sogno folle di potere di nuovo vibrare insieme, da europei\u00bb.\nSolo che, lontano dalla tv, la serata era appena cominciata. L\u2019immagine del cantante dei M\u00e5neskin che avvicina il volto al tavolino viene diffusa un po\u2019 per scherzo su Twitter, e ritwittata immediatamente soprattutto da utenti francesi. Sulle prime scherzando, poi \u00abParis Match\u00bbprende sul serio la teoria (una bufala) della sniffata di cocaina in diretta e diffonde la notizia che gli organizzatori stanno valutando una squalifica per i M\u00e5neskin, nel qual caso la vittoria andrebbe alla candidata francese.\nA quel punto lo scherzo diventa meno simpatico, in conferenza stampa Damiano dei M\u00e5neskin deve smentire di avere preso la droga, \u00abnon \u00e8 vero, per favore, non ditelo\u00bb. Solo che ormai molti account francesi sono scatenati, e molti chiedono un test antidroga. Nell\u2019epoca delle pi\u00f9 grandi suscettibilit\u00e0, a nessuno viene in mente che accusare qualcuno di essersi drogato in diretta pu\u00f2 essere spiacevole. Lo stereotipo \u00absex & drugs & rock\u2019n\u2019roll\u00bb \u00e8 irresistibile, e avrebbe il merito di ridare alla Francia una vittoria che sembrava acquisita. In compenso viene invertito l\u2019onere della prova: gli accusatori non ci pensano neppure a dimostrare la colpa della persona in questione, \u00e8 l\u2019accusato che improvvisamente \u00e8 chiamato a discolparsi e infatti Damiano si offre di fare il test per fugare ogni dubbio.\nL\u2019Eurovision \u00e8 un gioco, certo, e lo spettacolo si nutre anche del clima da Giochi senza frontiere, le rivalit\u00e0 nazionali fanno parte del divertimento, ci mancherebbe, ed \u00e8 ovvio che gli italiani siano doppiamente contenti: perch\u00e9 hanno vinto, e perch\u00e9 hanno vinto battendo i cugini francesi. Per\u00f2 lo scorno di tanti francesi per il secondo posto sembra un po\u2019 eccessivo, come lo sono i tweet infervorati della star Cyril Hanouna, il pi\u00f9 celebre, pagato e seguito animatore della tv francese, protagonista qualche settimana fa di una copertina sul magazine di \u00abLe Monde\u00bb.\nHanouna \u00e8 una potenza anche perch\u00e9 possiede una cosa che tutti i politici gli invidiano, ovvero la capacit\u00e0 di entrare in contatto con i francesi comuni, una specie di tribuno popolare giudicato talvolta eccessivo, ma comunque un personaggio chiave per comprendere gli umori della Francia. Cyril Hanouna frequenta l\u2019Eliseo, si scambia sms con il presidente Macron ed \u00e8 amico della premi\u00e8re dame Brigitte, e non esita a fare valere questo rapporto privilegiato anche nella vicenda M\u00e5neskin.", "original_url": "https://www.corriere.it/spettacoli/21_maggio_23/eurovision-maneskin-sniffano-cocaina-francia-chiede-squalifica-8812f092-bbcf-11eb-822f-b2d049d46202.shtml", "wayback_url": "https://web.archive.org/web/20210523153529/https://www.corriere.it/spettacoli/21_maggio_23/eurovision-maneskin-sniffano-cocaina-francia-chiede-squalifica-8812f092-bbcf-11eb-822f-b2d049d46202.shtml", "a_id": "Q50729731-379"}