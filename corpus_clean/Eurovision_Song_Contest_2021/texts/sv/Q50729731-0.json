{"title": "Eurovision song contest", "text": "Eurovision song contest\nEurovision song contest st\u00e4lls in\nTvingas avbl\u00e5sa i coronakrisen \u2013 kan h\u00e5llas i Rotterdam n\u00e4sta \u00e5r i st\u00e4llet\navAndreas Hansson , Linn Elmervik , Natalie Demirian , Rosanna Berg\nPublicerad: 18 mars 2020 kl. 14.27\nUppdaterad: 18 mars 2020 kl. 17.22\nEurovision song contest st\u00e4lls in p\u00e5 grund av coronaviruset.\nMan hoppar \u00f6ver t\u00e4vlingen helt \u2013 alla bidragen \u00e4r f\u00f6rbrukade.\n\u2013 Det h\u00e4r \u00e5ret st\u00e4lls in och d\u00e4rmed blir det ett icke-resultat, s\u00e4ger Christer Bj\u00f6rkman till Aftonbladet.\n\u201dDet \u00e4r med stor sorg som vi m\u00e5ste meddela att Eurovision song contest i Rotterdam 2020 st\u00e4lls in. Under de senaste veckorna har vi sett \u00f6ver m\u00e5nga olika alternativ p\u00e5 l\u00f6sningar f\u00f6r att kunna s\u00e4nda Eurovision song contest\u201d, skrev EBU i ett uttalande under eftermiddagen.\nBeskedet har v\u00e4ntats de senaste dagarna n\u00e4r andra stora evenemang runtom i Europa och v\u00e4rlden st\u00e4llts in p\u00e5 l\u00f6pande band.\n\u201dVi vill hylla v\u00e4rdkanalen i Nederl\u00e4nderna och v\u00e5ra 41 medlemsl\u00e4nder som har jobbat s\u00e5 h\u00e5rt f\u00f6r att planera \u00e5rets t\u00e4vling. Vi \u00e4r alla f\u00f6rkrossade \u00f6ver att Eurovision song contest inte kan g\u00e5 av stapeln i maj och vet att hela Eurovisionfamiljen, v\u00e4rlden \u00f6ver, kommer att forts\u00e4tta sprida k\u00e4rlek och support till varandra i denna tuffa tid\u201d, skriver EBU.\n\u201dAlla \u00e5rets bidrag \u00e4r f\u00f6rbrukade\u201d\nChrister Bj\u00f6rkman som skulle vara Sveriges delegationschef i Nederl\u00e4nderna s\u00e4ger att det inte kom som en \u00f6verraskning.\n\u2013 Med tanke p\u00e5 omst\u00e4ndigheterna \u00e4r det helt logiskt och korrekt, s\u00e4ger han till Aftonbladet.\nDetta inneb\u00e4r att alla bidragen diskas fr\u00e5n t\u00e4vlingen. The Mamas kommer allts\u00e5 inte att t\u00e4vla med sitt bidrag \u201dMove\u201d \u00f6verhuvudtaget.\n\u2013 Man hoppar det h\u00e4r \u00e5ret och g\u00e5r till n\u00e4sta \u00e5r. Om allting har stabiliserat sig i v\u00e4rlden blir det ett Eurovision 2021. Det h\u00e4r \u00e5ret st\u00e4lls in och d\u00e4rmed blir det ett icke-resultat.\nHan tycker det \u00e4r tr\u00e5kigt f\u00f6r de 41 artister som inte f\u00e5r n\u00e5got avslut. The Mamas kommer allts\u00e5 inte f\u00e5 chansen att st\u00e5 p\u00e5 Eurovision-scenen.\n\u2013 Det kan jag inte se av tv\u00e5 sk\u00e4l. Dels kommer det att bli en ny vinnare n\u00e4sta \u00e5r och f\u00f6r att l\u00e5tarna som t\u00e4vlar i ett Eurovision f\u00e5r inte vara utgivna eller publicerade f\u00f6re f\u00f6rsta september f\u00f6reg\u00e5ende \u00e5r. Vilket g\u00f6r att de h\u00e4r l\u00e5tarna som \u00e4r ute nu, de \u00e4r f\u00f6rbrukade, s\u00e4ger han.\nDet \u00e4r f\u00f6rsta g\u00e5ngen p\u00e5 64 \u00e5r som traditionen bryts, t\u00e4vlingen har h\u00e5llits sedan 1956.\n\u2013 Samtidigt \u00e4r det v\u00e4ldigt tr\u00e5kigt f\u00f6r alla artister som nu inte f\u00e5r chansen att t\u00e4vla, och jag k\u00e4nner s\u00e5klart extra mycket f\u00f6r The Mamas som inte f\u00e5r st\u00e5 p\u00e5 Eurovision-scenen, s\u00e4ger han i ett tidigare uttalande.\nThe Mamas om beslutet\nI ett sms till Aftonbladet skriver The Mamas, de svenska segrarna som skulle t\u00e4vlat i Rotterdam i maj, att de respekterar beslutet.\n\u201dVi respekterar naturligtvis detta beslut som nu \u00e4r taget och under r\u00e5dande akuta krisl\u00e4ge som vi alla befinner oss i \u00e4r problemet st\u00f6rre \u00e4n att vi inte kan \u00e5ka till Rotterdam. Sj\u00e4lvklart \u00e4r vi otroligt ledsna p\u00e5 det personliga planet att vi och v\u00e5r l\u00e5t nu inte f\u00e5r lov att t\u00e4vla i v\u00e4rldens st\u00f6rsta musikt\u00e4vling efter att ha vunnit den svenska uttagningen. Vi s\u00e5g s\u00e5 otroligt mycket fram emot att f\u00e5 representera Sverige med Move. Vi hoppas att folk forts\u00e4tter att lyssna p\u00e5 v\u00e5r l\u00e5t med budskapet att vi gemensamt kan f\u00f6rflytta berg, n\u00e5got som k\u00e4nns extra relevant i dag d\u00e5 alla m\u00e5ste ta ansvar och g\u00f6ra det r\u00e4tta. F\u00f6r om vi hj\u00e4lps \u00e5t i denna sv\u00e5ra tid kommer det ocks\u00e5 att resultera i n\u00e5got gott till slut. V\u00e5ra tankar g\u00e5r ocks\u00e5 till arrang\u00f6ren av ESC som jobbat h\u00e5rt i motvind. Ta hand om er!\u201d.\nFramtiden oklar\nDen norska EBU-bossen Jan Ola Sand skriver i ett uttalande att de inblandade parterna forts\u00e4tter dialogen kring om t\u00e4vlingen kan h\u00e5llas i Rotterdam n\u00e4sta \u00e5r i st\u00e4llet.\n\u201dVi beklagar detta enormt men skriver: Eurovision song contest kommer tillbaka starkare \u00e4n n\u00e5gonsin\u201d, skriver han.\nFoto: Pontus Orre The Mamas skulle t\u00e4vla f\u00f6r Sverige i Eurovision song contest.\nPODD Corona \u2013 det kan vi l\u00e4ra fr\u00e5n tidigare pandemier\nI dagens avsnitt av Aftonbladet Daily blickar vi bak\u00e5t mot tidigare pandemier och fr\u00e5gar oss om de kan l\u00e4ra oss n\u00e5got om hur vi ska hantera coronaviruset. G\u00e4st \u00e4r Fredrik Elg.\nLyssna: \u25ba iPhone \u25ba Acast \u25ba Spotify\nEller \u2b07\ufe0f Klicka p\u00e5 PLAY-knappen\nL\u00c4S OCKS\u00c5 PLUS Tegnell skrev om global pandemi redan 2007\nL\u00c4S OCKS\u00c5 The Mamas vinner Melodifestivalen 2020\nKOPIERA L\u00c4NK", "original_url": "https://www.aftonbladet.se/a/wPQoM1", "wayback_url": "https://web.archive.org/web/20200318163213/https://www.aftonbladet.se/a/wPQoM1", "a_id": "Q50729731-0"}