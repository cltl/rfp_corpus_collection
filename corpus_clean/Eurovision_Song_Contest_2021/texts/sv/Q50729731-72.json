{"title": "Nederl\u00e4nderna vann Eurovision 2019", "text": "Nederl\u00e4nderna vann Eurovision 2019\nL\u00e5ten Arcade , framf\u00f6rd av Duncan Laurence \u00e4r skriven tillsammans med svensken Joel Sj\u00f6\u00f6 som skrivit f\u00f6r bland andra Rebecca & Fiona och Firefox AK. Enligt Duncan Laurence \u00e4r l\u00e5ten Arcade inspirerad av \u201den person han \u00e4lskade som dog ung\u201d.\nN\u00e4r juryerna fr\u00e5n 41 l\u00e4nder lagt sina r\u00f6ster l\u00e5g Sverige p\u00e5 f\u00f6rsta plats, men de 93 po\u00e4ng Sverige fick av tittarna r\u00e4ckte inte och Nederl\u00e4nderna tog hem t\u00e4vlingen. Sverige slutade p\u00e5 en sj\u00e4tteplats med 332 po\u00e4ng.\nL\u00e5tskrivaren Joel Sj\u00f6\u00f6 \u00e4r p\u00e5 plats i Tel Aviv och \u00e4r s\u00e5 klart v\u00e4ldigt upprymd n\u00e4r SVT Nyheter pratar med honom.\n\u2013 Jag har inte hunnit k\u00e4nna efter, det var en riktig emotionell berg-och-dalbana. Det s\u00e5g riktigt tr\u00f6gt ut ett tag men vi knappade in och sen kom den raffinerade slutgrejen d\u00e4r man sitter som p\u00e5 n\u00e5lar. Jag \u00e4r helt slut.\n\u2013 Vi \u00e4r sjukt, sjukt glada och l\u00e4ttade f\u00f6r vi var s\u00e5 segertippade, s\u00e4ger Joel Sj\u00f6\u00f6. Nu ska vi festa!\nTittarna f\u00e4llde Sverige\nDet \u00e4r andra \u00e5ret i rad som juryerna placerar Sverige h\u00f6gt, men n\u00e4r tittarnas r\u00f6ster kommer in har placeringen sjunkit. Norge var det nordiska land som placerade sig h\u00f6gst p\u00e5 en femteplats.\nStorbritannien, vars l\u00e5t John Lundvik skrivit, kom sist, med 13 jury-po\u00e4ng och tre tittar-po\u00e4ng. Tyskland var det enda landet som fick noll po\u00e4ng av tittarna.\nUnder kv\u00e4llen fanns ingen klar vinnare och t\u00e4vlingen blev en riktig nagelbitare. I slutet kunde vinsten ha g\u00e5tt till antingen Sverige eller Nederl\u00e4nderna, men n\u00e4r de sista r\u00f6sterna presenterats stod det klart att det blev Nederl\u00e4nderna som vunnit.\nIsl\u00e4ndska Hatari, som innan t\u00e4vlingen g\u00e5tt ut med att de t\u00e4nkte kritisera Israel h\u00f6ll upp en banderoll d\u00e4r det stod \u201dPalestina\u201d n\u00e4r kamerorna riktades \u00e5t deras h\u00e5ll n\u00e4r de fick telefonr\u00f6starnas 186 po\u00e4ng.", "original_url": "https://www.svt.se/kultur/vinner-eurovision-2019", "wayback_url": "https://web.archive.org/web/20190519032404/https://www.svt.se/kultur/vinner-eurovision-2019", "a_id": "Q50729731-72"}