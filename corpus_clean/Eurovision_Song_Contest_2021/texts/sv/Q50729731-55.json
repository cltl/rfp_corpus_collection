{"title": "Amerikanska v\u00e4rldsstj\u00e4rnan Flo Rida till Eurovision - med l\u00e5t av svenska superteamet", "text": "Amerikanska v\u00e4rldsstj\u00e4rnan Flo Rida till Eurovision - med l\u00e5t av svenska superteamet\nSan Marino har sl\u00e4ppt en teaser till den l\u00e5t som ska representera mikrostaten i Eurovision song contest. L\u00e5ten heter \u201dAdrenalina\u201d och framf\u00f6rs av samma artist som skulle ha representerat San Marino f\u00f6rra \u00e5ret, Senhit, men i \u00e5r har hon ett ess i rock\u00e4rmen: den amerikanska v\u00e4rldsstj\u00e4rnan Flo Rida.\nEurovision-delarna av internet sv\u00e4mmar just nu \u00f6ver av uppgifter om att det \u00e4r Flo Rida som rappar i l\u00e5ten och spekulationer om huruvida han ocks\u00e5 kommer att vara med i Eurovision eller inte.\nMen nu bekr\u00e4ftar mina k\u00e4llor att det st\u00e4mmer. San Marinos l\u00e5t kommer att framf\u00f6ras av Senhit feat. Flo Rida i Eurovision. Med f\u00f6rbeh\u00e5llet att alla inresetillst\u00e5nd och karant\u00e4nregler och andra eventuella coronabegr\u00e4nsningar inte s\u00e4tter k\u00e4ppar i hjulet s\u00e5 klart.\nFlo Rida Foto: Chris Pizzello / AP TT NYHETSBYR\u00c5N\nFlo Rida slog igenom 2007 med l\u00e5ten \u201dLow\u201d, \u00e4r flerfaldigt Grammy-nominerad och har \u00e4ven vunnit b\u00e5de en People\u2019s choice award och en Teen choice award. Hans tio mest streamade l\u00e5tar p\u00e5 Spotify har streamats sammanlagt fyra miljarder g\u00e5nger och han har s\u00e5lt \u00f6ver 100 miljoner skivor.\nLinnea Deb och Joy Deb Foto: Karin T\u00f6rnblom\nDet som kanske \u00e4r lika sp\u00e4nnande \u00e4r att \u201dAdrenalina\u201d dessutom \u00e4r skriven av ett g\u00e4ng v\u00e4lk\u00e4nda l\u00e5tskrivare, d\u00e4r de flesta \u00e4r svenskar. Joy Deb och Linnea Deb som bland annat skrivit M\u00e5ns Zelmerl\u00f6ws Eurovision-vinnare \u201dHeroes\u201d och som dessutom \u00e4r inblandade i de topp-tippade Melodifestival-l\u00e5tarna med Tusse och Eric Saade i \u00e5rets t\u00e4vling. De l\u00e5tarna har \u00e4ven Jimmy \u201dJoker\u201d Th\u00f6rnfeldt varit med och skrivit. Joker \u00e4r inblandad ocks\u00e5 i Senhits och Flo Ridas l\u00e5t.\nOch det som kanske sticker ut allra mest \u00e4r en 18-\u00e5rig tjej fr\u00e5n Bjuv som t\u00e4vlade i Melodifestivalen f\u00f6rra \u00e5ret. Nu \u00e4r Suzi P, eller Suzi Pancenkov (Ja, lillasyster till Idol-tv\u00e5an Paulina Pancenkov) som hon egentligen heter, med som l\u00e5tskrivare till San Marinos Eurovision-l\u00e5t med v\u00e4rldsstj\u00e4rnan Flo Rida.\nStort!\nSuzi P Foto: Robin Lorentz-Allard\nDe som skrivit Adrenalina \u00e4r, som jag f\u00f6rst\u00e5tt det, det svenska g\u00e4nget Joy Deb, Linnea Deb, Malou Ruotsalainen, Chanel Tukia, Jimmy \u201dJoker\u201d Th\u00f6rnfeldt, Suzi P och Kenny Silverdique tillsammans med danska Thomas Stengaard.", "original_url": "https://bloggar.aftonbladet.se/schlagerbloggen/2021/03/amerikanska-varldsstjarnan-flo-rida-till-eurovision-med-lat-av-svenska-superteamet/", "wayback_url": "https://web.archive.org/web/20210307160813/https://bloggar.aftonbladet.se/schlagerbloggen/2021/03/amerikanska-varldsstjarnan-flo-rida-till-eurovision-med-lat-av-svenska-superteamet/", "a_id": "Q50729731-55"}