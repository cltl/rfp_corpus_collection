{"title": "TVR \u0219i Global Records, parteneri pentru Eurovision Song Contest 2020", "text": "TVR \u0219i Global Records, parteneri pentru Eurovision Song Contest 2020\nTVR \u0219i Global Records, parteneri pentru Eurovision Song Contest 2020\n\u00cen acest an, Televiziunea Rom\u00e2n\u0103 abordeaz\u0103 at\u00e2t Selec\u0163ia Na\u0163ional\u0103, c\u00e2t \u015fi participarea la concursul Eurovision Song Contest 2020 (ESC2020), \u00een parteneriat cu cel mai dinamic juc\u0103tor de pe pia\u0163a muzical\u0103 din Rom\u00e2nia, Global Records.\nNu este prima oar\u0103 c\u00e2nd TVR colaboreaz\u0103 cu o cas\u0103 de discuri \u00een proiectul Eurovision. \u00cen ultimii 20 de ani, televiziunea public\u0103 a f\u0103cut acest lucru la numeroase alte edi\u0163ii, conlucr\u00e2nd cu nume de rezonan\u021b\u0103 din pia\u021ba de specialitate.\nElena \u0218tirbescu, manager al proiectului, a precizat faptul c\u0103 televiziunea public\u0103, ca organizator al selec\u021biei na\u021bionale, a pornit de la o analiz\u0103 riguroas\u0103 a mai multor elemente, cum ar fi rezultatele ob\u021binute de Rom\u00e2nia la Eurovision pe parcursul anilor, mecanismele de selec\u021bie practicate \u00een diferite \u021b\u0103ri \u0219i specificul pie\u021bei locale.\n\u201eNivelul la care se desf\u0103\u0219oar\u0103 concursul Eurovision \u00een ultimii ani, complexitatea show-urilor din etapa interna\u021bional\u0103, precum \u0219i imperativul atingerii excelen\u021bei de c\u0103tre piesa \u0219i artistul care reprezint\u0103 Rom\u00e2nia au condus, \u00een mod firesc, la aceast\u0103 nou\u0103 viziune \u0219i la colaborarea cu un partener consacrat \u00een domeniu, a\u0219a cum este Global Records.\u201d, a declarat Liana Stanciu, seful delegatiei la ESC2020.\nTVR a optat pentru acest parteneriat pornind de la o serie de factori, precum cifrele impresionante pe care compania le-a \u00eenregistrat \u00een ultimii ani \u00een ceea ce prive\u015fte prezen\u0163a pieselor \u015fi arti\u015ftilor s\u0103i \u00een topurile radio \u015fi tv, cifrele legate de acces\u0103rile pe YouTube, num\u0103rul de \u0163\u0103ri \u00een care sunt ascultate piesele produse de Global Records \u0219i num\u0103rul de abona\u0163i pe conturile de social media etc.\n\u021ain\u00e2nd cont de aceste performan\u021be, Televiziunea Rom\u00e2n\u0103 a ales s\u0103 colaboreze, pentru cea de-a 65-a edi\u021bie a Eurovision Song Contest, cu o cas\u0103 de discuri care are o contribu\u021bie \u00eensemnat\u0103 la impunerea muzicii rom\u00e2ne\u0219ti pe plan interna\u0163ional, at\u00e2t prin selectarea celor mai competitive piese pentru tipuri de public \u015fi teritorii specifice, c\u00e2t \u015fi prin mecanismele \u0219i canalele de promovare utilizate cu rezultate remarcabile.\nUn alt factor relevant \u00een luarea acestei decizii a fost faptul c\u0103 acest parteneriat \u00eentre TVR \u0219i Global Records este unul cu valoare financiar\u0103 zero, dar \u00een care ambii parteneri investesc resurse financiare, tehnice \u0219i artistice pentru reprezentarea Rom\u00e2niei la Eurovision cu un moment artistic de valoare, complex \u0219i atractiv at\u00e2t pentru publicul din Rom\u00e2nia, c\u00e2t \u0219i pentru cel interna\u021bional.\n\"Eurovision este cea mai mare competi\u021bie din lume dedicat\u0103 muzicii. Global Records a acceptat propunerea TVR de a colabora pentru alegerea reprezentantului Rom\u00e2niei la Rotterdam \u0219i se implic\u0103 f\u0103r\u0103 niciun fel de remunera\u021bie \u00een tot procesul dedicat selec\u021biei na\u021bionale. Este o onoare \u0219i totodat\u0103 o provocare pentru Global Records s\u0103 ajute \u00een alegerea reprezentantului Rom\u00e2niei pentru Eurovision 2020. \u00cen acest moment, ne g\u00e2ndim doar la cum \u0219i ce putem face s\u0103 reprezent\u0103m Rom\u00e2nia la Rotterdam cu cel mai bun artist, cea mai bun\u0103 pies\u0103 \u0219i cel mai bun show. Pentru ca acest lucru s\u0103 se \u00eent\u00e2mple, am pus \u0219i punem la dispozi\u021bia TVR toate resursele noastre \u0219i expertiza din industria muzical\u0103. Totul pentru a ne reprezenta c\u00e2t mai bine \u021bara la nivel interna\u021bional. Suntem ner\u0103bd\u0103tori s\u0103 \u00eencepem treaba \u0219i s\u0103 mergem la Eurovision cu for\u021be proaspete\u201d, a declarat Lucian \u0218tefan, CEO Global Records.\n\u00cen baza acordului \u0219i colabor\u0103rii dintre p\u0103r\u021bi, Televiziunea Rom\u00e2n\u0103 va oferi publicului si Juriului Na\u021bional, \u00een cadrul Finalei Na\u021bionale din 1 martie, posibilitatea de a alege un act artistic complet \u015fi complex pentru reprezentarea Rom\u00e2niei la edi\u021bia 2020 a Eurovision Song Contest. Talentul, prezen\u0163a scenic\u0103 \u015fi poten\u0163ialul artistului desemnat pentru a reprezenta Rom\u00e2nia pe scena de la Rotterdam vor fi sus\u021binute prin concepte de show aliniate la peisajul muzical prezent \u0219i la \u00eenaltele standarde de calitate ale acestei competi\u021bii muzicale interna\u021bionale.\nEurovision Song Contest 2020\nEurovision Song Contest 2020 va avea loc la Rotterdam, sub sloganul \u201eOpen Up\u201d, cu semifinalele pe 12 \u015fi 14 mai \u015fi finala pe 16 mai. La edi\u021bia cu num\u0103rul 65 a concursului, particip\u0103 - al\u0103turi de Rom\u00e2nia - alte 40 de \u021b\u0103ri.\nPrecedenta edi\u0163ie a competi\u0163iei muzicale a fost c\u00e2\u015ftigat\u0103 de Duncan, reprezentantul Regatului \u021a\u0103rilor de Jos, cu piesa \u201cArcade\u201d.\n\u00cen urma tragerii la sor\u0163i din data de 28 ianuarie, pentru \u00eemp\u0103r\u0163irea \u0163\u0103rilor participante \u00een cele dou\u0103 semifinale ale competi\u0163iei, Rom\u00e2nia va intra \u00een concurs \u00een data de 12 mai, \u00een cea de-a doua parte a primei semifinale.\n\u00cen ordine alfabetic\u0103, \u0163\u0103rile care vor intra alaturi de Romania \u00een prima semifinal\u0103 sunt: Australia, Belarus, Irlanda, Lituania, Macedonia de Nord, Rusia, Slovenia, Suedia (prima parte), respectiv Azerbaidjan, Belgia, Croa\u0163ia, Cipru, Israel, Malta, Norvegia, Rom\u00e2nia, Ucraina (partea a doua).\n\u00cen cea de-a doua semifinal\u0103 (14 mai) vor concura: Austria, Republica Ceh\u0103, Estonia, Grecia, Islanda, Moldova, Polonia, San Marino, Serbia (prima parte) \u015fi Albania, Armenia, Bulgaria, Danemarca, Elve\u0163ia, Finlanda, Georgia, Letonia, Portugalia (partea a doua).\n\u00cen finala de la Rotterdam a concursului Eurovision 2020 din 16 mai, vor intra \u00een concurs 26 de \u0163\u0103ri: primele 10 \u0163\u0103ri din fiecare semifinal\u0103 \u015fi cele \u015fase calificate direct (Big Five plus \u0163ara gazd\u0103). Chiar dac\u0103 vor concura direct \u00een final\u0103, cele \u015fase \u0163\u0103ri vor putea vota, \u00een semifinale, astfel: Germania, Italia, Regatul \u0162\u0103rilor de Jos (Olanda) \u00een prima semifinal\u0103, iar Fran\u0163a, Spania \u015fi Marea Britanie \u00een cea de-a doua semifinal\u0103.\nAt\u00e2t semifinalele, c\u00e2t \u0219i finala interna\u021bionala a ESC2020 vor fi transmise live pe TVR1.\nGlobal Records\nGlobal Records de\u0163ine cel mai impresionant portofoliu de arti\u015fti, produc\u0103tori \u015fi compozitori din Rom\u00e2nia, ale c\u0103ror piese devin rapid hit-uri na\u0163ionale \u015fi interna\u0163ionale .\n\u00cen anul 2019, hit-urile Global Records s-au plasat, pentru 29 de s\u0103pt\u0103m\u00e2ni, pe prima pozi\u021bie la posturile de radio din Rom\u00e2nia \u0219i au fost ascultate de peste 1,8 miliarde de ori pe YouTube. Re\u0163eaua de canale YouTube ale Global Records are peste 10,2 milioane de abona\u021bi. Piesele lansate de aceast\u0103 cas\u0103 de discuri au dep\u0103\u0219it 100 de milioane de desc\u0103rc\u0103ri de pe platformele Spotify \u0219i Apple Music. Post\u0103rile contului Instagram al label-ului au un reach de peste 1 milion.\n\u00cen 2018, piesele lansate sub marca Global Records s-au auzit pe absolut tot globul, mai exact \u00een 195 de \u021b\u0103ri. Ele au \u00eensumat 642 de milioane de vizualiz\u0103ri pe YouTube. Fanii din \u00eentreaga lume au petrecut 34,8 milioane de ore - echivalentul a 3.970 de ani - ascult\u00e2nd piesele arti\u015ftilor Global Records lansate \u00een respectivul an. Din cele 47 de s\u0103pt\u0103m\u00e2ni ale lui 2018, Global Records a fost num\u0103rul 1 timp de 25 de s\u0103pt\u0103m\u00e2ni consecutive pe radio, respectiv 30 de sapt\u0103m\u00e2ni consecutive pe TV.\nCifrele cumulate ale abona\u0163ilor care urm\u0103resc arti\u015ftii din portofoliul Global Records \u015fi casa de discuri \u00een sine dep\u0103\u015fesc 20 de milioane pentru Facebook \u015fi 11,5 milioane pentru Instagram.\n(sursa: Global Records)\nPentru alte informa\u0163ii, v\u0103 rug\u0103m s\u0103 ne scrie\u0163i la: eurovision.romania@tvr.ro.\nEchipa Eurovision Rom\u00e2nia", "original_url": "http://www.tvr.ro/tvr-i-global-records-parteneri-pentru-eurovision-song-contest-2020_26414.html#view", "wayback_url": "https://web.archive.org/web/20200201083945/http://www.tvr.ro/tvr-i-global-records-parteneri-pentru-eurovision-song-contest-2020_26414.html", "a_id": "Q84850732-4"}