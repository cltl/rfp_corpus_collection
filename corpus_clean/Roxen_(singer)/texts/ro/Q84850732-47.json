{"title": "Escape (Home Edition)", "text": "Escape (Home Edition)\n\"Escape\" reprezint\u0103 inaugurarea proiectului \"Home Edition\", \u00een care arti\u015ftii aduc \u00een fa\u0163a publicului piese cu clipuri filmate acas\u0103. Fiindc\u0103 suntem \u00een plin\u0103 pandemie de Covid-19, se practic\u0103 distan\u0163area social\u0103 \u015fi auto izolarea, deci videoclipurile filmate afar\u0103 sunt excluse. Am v\u0103zut o sumedenie de arti\u015fti transmi\u0163\u00e2nd concerte prin live stream \u015fi lans\u00e2nd piese online. Delia \u015fi-a filmat cel mai nou clip \u00eentr-o parcare subteran\u0103, iar arti\u015ftii interna\u0163ionali recurg la clipuri animate sau filmate \u00een intimitatea casei lor.\nRoxen are o abordare similar\u0103 \u00een \"Escape\". Piesa este vesel\u0103, plin\u0103 de ritm \u015fi optimism, dansabil\u0103, cu un sintetizator \u015fi bas bine \u00eembinate. Vocea tinerei artiste aminte\u015fte de track-urile pop ale anilor '90. Single-ul este unul minimalist, f\u0103r\u0103 artificii inutile, direct pe beat dansabil. Muziciana este unica protagonist\u0103 a clipului, adopt\u00e2nd posturi de yoghin\u0103 \u015fi contorsion\u00e2ndu-se mai ceva ca o felin\u0103 care \u00ee\u015fi spal\u0103 blana la final de zi.\nRoxen experimenteaz\u0103 cu \u0163inute pline de sclipici, are p\u0103rul mov \u015fi st\u0103 \u00een cele mai comode \u015fi largi hanorace posibile. Iat\u0103 ce a declarat artista despre crea\u0163ia sa:\nPot s\u0103 spun c\u0103 \"Escape\" este piesa cea mai apropiat\u0103 sufletului meu. M\u0103 bucur tare mult c\u0103 fac parte din proiectul Home Edition \u0219i c\u0103 astfel o pot \u00eemp\u0103rt\u0103\u0219i cu voi. Minelli a reu\u0219it s\u0103-mi transpun\u0103 g\u00e2ndurile \u00een versuri, iar Alex Cotoi \u0219tie mereu s\u0103 \u00eembine sunetele \u00een cel mai special fel. M\u0103 onoreaz\u0103 s\u0103 lucrez cu astfel de oameni \u0219i, \u00eempreun\u0103 cu ei, s\u0103 rezon\u0103m cu publicul \u00een cel mai frumos mod. Sper s\u0103 v\u0103 plac\u0103 aceast\u0103 pies\u0103 la fel de mult cum \u00eemi place \u0219i mie, s\u0103 o sim\u021bi\u021bi \u0219i s\u0103 v\u0103 bucura\u021bi de ea\u2026 de acas\u0103, pentru c\u0103 acela este locul \u00een care suntem bine, \u00een care suntem \u00een siguran\u021b\u0103.\nAcesta este doar primul videoclip \"Home Edition\" \u015fi urmeaz\u0103 clipuri similare de la INNA, Minelli, Cezar Guna \u015fi Antonia, conform Global Records. Arti\u015ftii au filmat videoclipuri speciale, acas\u0103 pentru melodii de suflet. C\u00e2t despre noua pies\u0103 Roxen, muzica este semnat\u0103 de Marco & Seba, Alex Cotoi, Minelli \u0219i Viky Red, textul a fost scris de Minelli, iar piesa a fost produs\u0103 de Alex Cotoi. \u00cen ceea ce prive\u0219te clipul, Alex Mure\u0219an a fost DOP, iar produc\u021bia apar\u021bine Loops Production.\nRoxen r\u0103m\u00e2ne reprezentanta Rom\u00e2niei la Eurovision 2021, dup\u0103 ce edi\u0163ia din acest an a fost anulat\u0103 din cauza pandemiei Covid-19.", "original_url": "https://www.infomusic.ro/videoclip/roxen-escape-home-edition/", "wayback_url": "https://web.archive.org/web/20200813060507/https://www.infomusic.ro/videoclip/roxen-escape-home-edition/", "a_id": "Q84850732-47"}