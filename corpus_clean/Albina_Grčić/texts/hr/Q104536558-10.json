{"title": "THE VOICE Spli\u0107anka Albina Gr\u010di\u0107 briljirala na pozornici i izborila finale", "text": "THE VOICE Spli\u0107anka Albina Gr\u010di\u0107 briljirala na pozornici i izborila finale\nAlbina Gr\u010di\u0107 je na pozornicu iza\u0161la uz Coldplay i Fix You\nGledatelji The Voicea Hrvatska u subotu nave\u010der odlu\u010duju koji \u0107e kandidati dobiti priliku natjecati se u finalu tog glazbenog showa.\nPrvi finalist je Filip Rudan iz tima Vanna koji je izvedbom pjesme Sign of Times Harryja Stylesa pobrao simpatije gledatelja te osvojio vi\u0161e glasova od Darije Ramljak koja je otpjevala Nocturno Olivera Dragojevi\u0107a.\nDrugi finalist je Vinko \u0106emera\u0161 koji je odu\u0161evio \u017eiri, publiku u studiju te gledatelje izvedbom hita Sinead O\u2019Connor Nothing Compares 2 U. Mentor Gobac poru\u010dio je Dori Juri\u010di\u0107, koja nije uspjela izboriti finale, da ovo nije njezin kraj, pi\u0161e Index.\nZa sljede\u0107e mjesto borili su se Jakob Grubi\u0161ak s Castle on the Hill Eda Sheerana te Bernarda Bobove\u010dki koja je izvela Jolene legendarne Dolly Parton. Finale je glasovima gledatelja na kraju izborila Bernarda.\nTim Massimo posljednji je na redu u borbi za finale. Adriana Vidovi\u0107 nastupila je s Oliverovim hitom Stine, dok je Albina Gr\u010di\u0107 na pozornicu iza\u0161la uz Coldplay i Fix You. Finale je na kraju izborila Albina.\nU pro\u0161lotjednoj emisiji gledatelji su svojim glasovima odlu\u010dili o samo jednom natjecatelju koji \u0107e pjevati u ve\u010dera\u0161njem polufinalu.\nNajvi\u0161e su ih svojim nastupima odu\u0161evili Jakob Grubi\u0161ak iz tima De\u010dak, Filip Rudan iz tima Vanna, zatim glas Vinka \u0106emera\u0161a iz tima Gobac te jedina djevojka koja je dobila najvi\u0161e glasova gledatelja, Albina Gr\u010di\u0107 iz tima Massimo.\nMentori su izabrali drugog polufinalista svog tima. Ivan De\u010dak izabrao je Bernardu Bobove\u010dki, Vanna se odlu\u010dila za Dariju Ramljak, Massimo je svoje povjerenje ukazao Adriani Vidovi\u0107, a Davor Gobac je u trenutku odluke rekao ime Dore Juri\u010di\u0107. To su bile i njihove posljednje mentorske odluke u ovoj sezoni jer u polufinalu i finalu sve je na gledateljima.", "original_url": "https://www.dalmacijadanas.hr/the-voice-splicanka-albina-grcic-briljirala-na-pozornici-i-izborila-finale/", "wayback_url": "https://web.archive.org/web/20210518213609/https://www.dalmacijadanas.hr/the-voice-splicanka-albina-grcic-briljirala-na-pozornici-i-izborila-finale/", "a_id": "Q104536558-10"}