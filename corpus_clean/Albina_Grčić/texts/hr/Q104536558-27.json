{"title": "PRATITE U\u017dIVO U tijeku su nominacije za Porin! Prijavljeno 214 albuma i 299 skladbi", "text": "PRATITE U\u017dIVO U tijeku su nominacije za Porin! Prijavljeno 214 albuma i 299 skladbi\nU tijeku su ovogodi\u0161nje nominacije za glazbenu nagradu Porin koju mo\u017eete u\u017eivo pratiti na portalu Vecernji.hr. Po prvi puta objava nominacija \u0107e se zbog epidemiolo\u0161kih prilika odr\u017eati online.\n\"Obi\u010dno saznajemo nominirane na zajedni\u010dkom dru\u017eenju, ali ovaj put je sve online. Nadamo se da \u0107emo dodjelu najva\u017enije glazbene statue ipak organizirati kao i prethodnih godina, u\u017eivo i s publikom\u201c, rekao je Davor Drezga, izvr\u0161ni direktor glazbene nagrade Porin.\nZa ovogodi\u0161nju dodjelu nagrade Porin prijavljeno je \u010dak 214 albuma i 299 skladbi za Pjesmu godine. Ukupno je 36 kategorija za najva\u017eniju glazbenu nagradu ove godine.\n\u201eOve godine dodane su i neke nove kategorije, a kod nekih kategorija su nadopunjeni opisi. Osim toga, Najbolji album za djecu je kategorija koja je Odlukom UO Porina iz 2015. godine postala bijenalna. S obzirom na to da je dodijeljena pro\u0161le godine, ove godine se ne dodjeljuje. To su neke od novosti ove godine, a koga je struka odlu\u010dila nominirati, saznat \u0107emo ve\u010deras\u201d, rekla je Ivana Martinac, glavna tajnica Porina.", "original_url": "https://www.vecernji.hr/showbiz/pratite-uzivo-u-tijeku-su-nominacije-za-porin-prijavljeno-214-albuma-i-299-skladbi-1471876", "wayback_url": "https://web.archive.org/web/20210225173530/https://www.vecernji.hr/showbiz/pratite-uzivo-u-tijeku-su-nominacije-za-porin-prijavljeno-214-albuma-i-299-skladbi-1471876", "a_id": "Q104536558-27"}