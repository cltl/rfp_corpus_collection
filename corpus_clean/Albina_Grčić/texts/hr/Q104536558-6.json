{"title": "FILIP I ALBINA IZVEDBOM PJESME BILLIE EILISH U 'THE VOICEU' OSVAJAJU YOUTUBE 'Pjevati sam po\u010deo zbog nesretne ljubavi, jednom \u0107u joj to priznati'", "text": "FILIP I ALBINA IZVEDBOM PJESME BILLIE EILISH U 'THE VOICEU' OSVAJAJU YOUTUBE 'Pjevati sam po\u010deo zbog nesretne ljubavi, jednom \u0107u joj to priznati'\nNaravno, lijepo je \u010duti da smo Albina i ja svojom izvedbom hita \u201cLovely\u201d odu\u0161evili obo\u017eavatelje Billie Eilish iz cijelog svijeta, ka\u017ee Filip Rudan \u010dija je snimka dueta s Albinom Gr\u010di\u0107 otpjevana u showu \u201cThe Voice Hrvatska\u201d pro\u0161le subote na YouTubeu pregledana gotovo 300 tisu\u0107a puta.\nMladi je par emotivnom izvedbom dopro do srca publike diljem svijeta, a zanimljivo je da je malo nedostajalo da Filip i Albina uop\u0107e ne otpjevaju ovu pjesmu.\nVannin savjet\n- Prvi je plan bio da u subotu otpjevamo pjesmu \u201cSe\u00f1orita\u201d Camile Cabello i Shawna Mendesa, ali kad smo i mi i na\u0161a mentorica Vanna shvatili da nam ta pjesma jednostavno nije legla, morali smo brzo prona\u0107i zamjensku skladbu pa smo se u posljednji trenutak odlu\u010dili za hit Billie Eilish - otkriva Filip koji \u0107e ove subote, naravno kao i ostali natjecatelji, prvi put nastupiti u\u017eivo u showu \u201cThe Voice Hrvatska\u201d.\nIma li tremu?\n- Imam! I to ne toliko zbog toga \u0161to nastupam u\u017eivo, nego zato \u0161to \u0107u pjevati pjesmu koju ina\u010de izvodi Damir Ked\u017eo, koji svojim glasom mo\u017ee posti\u0107i savr\u0161enstvo - ka\u017ee 20-godi\u0161nji Zagrep\u010danin koji je televizijskoj publici ve\u0107 poznat kao mladi\u0107 koji se natjecao u glazbenim spektaklima. Po \u010demu je \u201cThe Voice\u201d druga\u010diji od drugih?\n- Po tome jer se tu ra\u010duna samo glas - isti\u010de Filip koji pjeva od \u0161este godine.\nVe\u0107 je tada, prisje\u0107a se, gledaju\u0107i crtane filmove smi\u0161ljao neke svoje melodije, no prvu pravu pjesmu napisao je potkraj osnovne \u0161kole.\n- Inspirirala me nesretna ljubav prema curi iz razreda. Je li ona ikad doznala da je zaslu\u017ena za moju prvu pjesmu? Na\u017ealost, nije, ali mo\u017eda se jednom uka\u017ee prilika da joj to ka\u017eem - smije se Filip koji trenuta\u010dno nema djevojku.\nKako bi trebala izgledati ona koja bi mogla osvojiti srce mladi\u0107a koji je ve\u0107 sada dobrim glasom i atraktivnim stasom osvojio srca mnogih dama?\n- Nije va\u017eno kako izgleda, va\u017eno je da se s njom mogu zajedno smijati - ka\u017ee Filip koji je ljubav prema glazbi naslijedio s tatine strane.\nNjegovi naj\u017ee\u0161\u0107i navija\u010di su \u010dlanovi obitelji koji, svjesni Filipova glazbenog talenta, \u010desto ponavljaju da je \u0161kola primarna. Filip, naime, studira sociologiju na Hrvatskim studijima, no njegova ljubav prema glazbi je tolika da, iskreno ka\u017ee, nije siguran kako bi bio kadar odbiti dobru glazbenu ponudu koja bi ga lansirala me\u0111u zvijezde.\nZa razliku od njega, Albina Gr\u010di\u0107, studentica tre\u0107e godine engleskog jezika i knji\u017eevnosti te povijesti na Filozofskom fakultetu u rodnom Splitu, smatra da glazba i \u0161kolovanje nikako ne isklju\u010duju jedno drugo.\n- Volim pjevati, ljubav prema glazbi naslijedila sam od tate i njegove bra\u0107e koji su godinama pjevali u klapi Decima, no itekako biram \u0161to \u0107u pjevati. Bilo je ve\u0107 ponuda koje sam odbila jer mi se naprosto nije dopala glazba koju sam, prema tim ponudama, trebala izvoditi. Ili \u0107u pjevati javno ono u \u0161to vjerujem ili \u0107u nastaviti pjevati doma, pod tu\u0161em - odlu\u010dno ka\u017ee Albina koja ima tremu uo\u010di subotnjeg nastupa u kojem pjeva jednu Gibonnijevu skladbu.\nTe\u0161ka promjena\n- Oliver i Gibonni za mene su zakon - isti\u010de Spli\u0107anka koja od pro\u0161le subote vi\u0161e ne \u201cigra\u201d u Vanninu, nego u Massimovu timu.\n- Te\u0161ka mi je ta promjena jer sam se jako zbli\u017eila s Vannom i na\u0161om ekipom. Vannu sam kao mentoricu do\u017eivjela prije svega kao nje\u017enu i emotivnu du\u0161u, prepunu razumijevanja. Massimo je ozbiljniji, mnogo stro\u017ei od nje, ali meni je \u010dast \u0161to mi se pru\u017eila prilika raditi s tako sjajnim glazbenicima od kojih iz dana u dan u\u010dim o glazbi - napominje Albina koja, osim glazbenog, ima i plesnog i gluma\u010dkog iskustva koje je po\u010dela stjecati u srednjoj \u0161koli kada je sudjelovala u mjuziklu \u201cLittle Shop of Horrors\u201d.\nRo\u0111ena Spli\u0107anka tijekom HRT-ova natjecanja ne boravi stalno u Zagrebu, nego svaku priliku koristi da autobusom otputuje u Dalmaciju gdje je \u017eeljno \u010dekaju njezini vjerni navija\u010di: roditelji, baka i de\u010dko Ivan. Ivan je, otkriva, njezina velika podr\u0161ka, a premda je on nogometa\u0161 (igra u drugoj HNL-ovoj ligi), daleko su oni od tipi\u010dnog pojma ljubavne veze nogometa\u0161a i zgodne plavu\u0161e, isti\u010de Albina.", "original_url": "https://www.jutarnji.hr/scena/domace-zvijezde/filip-i-albina-izvedbom-pjesme-billie-eilish-u-the-voiceu-osvajaju-youtube-pjevati-sam-poceo-zbog-nesretne-ljubavi-jednom-cu-joj-to-priznati-9931114", "wayback_url": "https://web.archive.org/web/20210527014210/https://www.jutarnji.hr/scena/domace-zvijezde/filip-i-albina-izvedbom-pjesme-billie-eilish-u-the-voiceu-osvajaju-youtube-pjevati-sam-poceo-zbog-nesretne-ljubavi-jednom-cu-joj-to-priznati-9931114", "a_id": "Q104536558-6"}