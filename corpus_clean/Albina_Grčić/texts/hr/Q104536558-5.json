{"title": "THE VOICE U\u0160AO U NOVU FAZU: VIDJELI SMO PRVU EMISIJU NOKAUTA Davor Gobac u suzama, prava bura emocija i prva ispadanja iz natjecanja", "text": "THE VOICE U\u0160AO U NOVU FAZU: VIDJELI SMO PRVU EMISIJU NOKAUTA Davor Gobac u suzama, prava bura emocija i prva ispadanja iz natjecanja\nVe\u010deras smo vidjeli prvu od tri emisije nokauta The Voicea Hrvatska. U ovoj fazi natjecanja mentori suprotstavljaju po troje natjecatelja iz svojega tima, a nakon njihovih izvedbi odlu\u010duju tko \u0107e dalje u natjecanje, za koga je natjecanje zavr\u0161eno, ali isto tako mogu dati i drugu priliku nekome da nastupi u finalu nokauta \u2013 glazbenom pripetavanju. Uo\u010di emisije bilo je o\u010dito da mentorima nikako nije lako. Kako je kazao Ivan De\u010dak sada samo najbolji ostaju nakon \u0161to se rame uz rame natjecatelji iz istoga tima suprotsave jedni drugima. Sve postaje va\u017eno nakon \u0161to smo odabrali mo\u0107ne glasove, kazao je Massimo. Sada slu\u0161amo i gledamo, kazao je Gobac uz napomenu da ne mo\u017ee biti siguran tko \u0107e biti bolji. Va\u017ean je glas i emocija, navela je Vanna zabrinuta jer se sada natjecatelji njezina tima bore jedan protiv drugoga. Glazbeni uvod u emisiju mentorima je dobro do\u0161ao da se barem malo opuste prije te\u0161kih odluka. Izveli su zajedno \u201eSweet dreams\u201c Eurithmicsa i podigli publiku u studiju na noge. No, opu\u0161tanje nije dugo trajalo.\nPrvi tim koji je predstavio svoju trojku u nokautima bio je Tim Massimo koji uz mentora \u010dine vokalna trenerica Valerija Nikolovska i glazbeni producent Pegi Martinjak. \u201eStra\u0161no vjerujem u vas\u201c, poru\u010dio je Massimo svojim natjecateljima navode\u0107i da je uvjeren da ima pobjedni\u010dki tim. Savjetovao im je da uvijek treba postojati trunka ega, no i shva\u0107anje odgovornosti \u0161to je to na\u0107i se pred ljudima i prenositi emociju. Atmosfera u timu je prili\u010dno opu\u0161tena, a na Pegijev upit kako treba biti opu\u0161ten tim je uzvratio s \u201emassimalno\u201c. Ima puno potencijala i puno originalnosti, kazala je Valerija Nikolovska. Ako netko i ispadne u nokautu to ne zna\u010di da ne mo\u017ee nastaviti glazbenu karijeru, kazao je Massimo navode\u0107i da \u0107e vjerojatno zavr\u0161iti u bolnici kada bude morao navesti tko zavr\u0161ava natjecanje.\nPrvi je na stage izi\u0161ao Eric Vidovi\u0107 koji je izveo \u201eI am not the only one\u201c Sam Smitha. Massimo je nakon izvedbe bio iznimno zadovoljan jer je Eric prihvatio sve savjete koje mu je tim davao. Nakon Erica na stage je izi\u0161la Maria Florencia Celani koja se izvela Oliverovu pjesmu \u201eSre\u0107a je tamo gdje si ti\u201c. Svi \u017eele pjevati na engleskom, a ti, kojoj hrvatski nije tako blizak, odlu\u010di\u0161 pjevati na hrvatskom i puno ti hvala na tome, bila si divna, vidi se da si u\u017eivala, kazao joj je Massimo nakon izvedbe. Nakon \u0161to je Florencia napustila pozornicu mentori su komentirali kako su nokauti iznimno emotivni, a Massimo najavio da \u0107e sada nastupiti Vjekoslav Banov\u010di\u0107 s kojim je imao puno problema. A kakvi su problemi bili, vidjelo se u pri\u010di koja je emitirana prije Vjekina nastupa. Massimo ga je naime pozvao na red zbog ka\u0161njenja. U vrlo emotivnom razgovoru Massimo ga je upozorio da mora po\u0161tovati ostale kolege i napomenuo da je on pretalentiran da bi mu ovakve gre\u0161ke smetale u \u017eivotu. Vjeko je izveo \u201eHeard it thorough the grapevine\u201c Creedencea, a nako nastupa Massimo je poru\u010dio da mora slu\u0161ati. Je li ti sada jasno, rekao sam ti pri\u0161tedi se, a sada si sve dao, ovo je bilo jako mo\u0107no, dodao je Massimo.\nNastup Massimovih troje natjecatelja pohvalili su i ostali mentori uz napomenu da Massimu sigurno ne\u0107e biti lako. Pohvalili su njihovu energiju i izvedbe. Massimo je morao donijeti prvu odluku pa kao onoga koji zasigurno ide dalje naveo je Vjekoslava. \u201eSljede\u0107u odluku donio sam po tome kako se osje\u0107ate na pozornici, i odlu\u010dio da natjecanje zavr\u0161ava Eric. Tako dobro upija\u0161 znanje da sam uvjeren da \u0107e\u0161 uspjeti u glazbi\u201c, utje\u0161io ga je Massimo. Mariji Florenciji odlu\u010dio je dati drugu priliku. Florencia je bila odu\u0161evljena, a ni Eric nije bio tu\u017ean ve\u0107 je zaklju\u010dio da mu je velika \u010dast \u0161to je uop\u0107e mogao biti tu. Vjekoslav je prolaskom u dvoboje bio odu\u0161evljen.\nDario Njavro / HRT\n\u201eJa sam sad nagrabusio\u201c, kazao je Davor Gobac i tako najavio nastupe i pri\u010du o radu u njegovom timu koji \u010dine glazbeni producent Sr\u0111an Sekulovi\u0107 Skansi i vokalna trenerica \u0110ina Damjanovi\u0107 . Zadovoljan sam sa svojim razredom, ali jo\u0161 ne znam kako se pona\u0161aju u izvanrednim situacijama\u201c, kazao je Gobac. Molim bez dramljenja, bez suza jer tko i napusti ovaj tim uvijek \u0107e ostati dio tima Gobac, upozorio je na pripremama za nokaute. Kao prvu trojku koja \u0107e se suo\u010diti u nokautu Gobac je slo\u017eio Eni Pupi\u0107 Marijan, Doru Juri\u010di\u0107 i Vinka \u0106emera\u0161a.\nKod Vinka nisam zbrinut, mislio sam da bi tu trebalo neku koreografiju jer je miran, ali ima tako jaku emociju pa ga nismo htjeli time gnjaviti, ocijenio je Gobac. Tim ne mo\u017ee biti bolji, rekao je pak Vinko odu\u0161evljen radom u Timu Gobac. Problem moje pjesme je \u0161to je ona tu\u017ena, a ja uvijek nasmijana, kazala je Dora kojoj je \u0110ina savjetovala da mora vi\u0161e u\u0107i u pjesmu da se osjeti ta gor\u010dina. O\u010dekujem veliko iskustvo i nadam se da \u0107u pro\u0107i, rekla je Eni i prva izi\u0161la na pozornicu. Izvela je skladbu \"Why'd You Only Call Me When You're High?\u201c Arctic Monkeysa u verziji Miley Cyrus. Gobac je bio zadovoljan izvedbom dodav\u0161i da je ovo mo\u017eda najbolje \u0161to je dosada izvela. Nakon Eni, nastupila je Dora izvedbom \u201eWaiting all night\u201c Rudimentala. I s Dorinim nastupom je Gobac bio zadovoljan tim vi\u0161e \u0161to ju mu\u010di prehlada. Preostao je jo\u0161 nastup Vinka koji se predstavio pjevaju\u0107i \u201eRun\u201c Snow Patrola. Kratko i jasno, ba\u0161 mi je bilo dobro, ti to jednostavno zna\u0161, rekao mu je nakon nastupa Gobac.\nKomentiraju\u0107i nastupe Ivan je posebno pohvalio Doru jer je dala vi\u0161e nego \u0161to ina\u010de mo\u017ee. Vanna je pohvalila cure, no istaknula da joj je Vinko malo bolji. Massimo je ocijenio da su svo troje bili izvrsni i da Dado (Gobac) ima jako te\u0161ku odluku ve\u010deras. Smrtno ozbiljan, Gobac je rekao da vrhunski timovi imaju vrhunske igra\u010de i vrhunske dileme. Kao onoga koji sigurno prolazi dalje u natjecanje naveo je Vinka. Mislio sam da \u0107e to biti lak\u0161e, naveo je Gobac. Dodao je da natjecanje zavr\u0161ava za Eni, a da \u0107e Dori pru\u017eiti jo\u0161 jednu priliku. Gobac je Eni poru\u010dio da nikada ne odustane i pozvao ju da opet do\u0111e na The Voice. Eni je rekla da je tu\u017ena i da \u0107e joj sve ovo nedostajati. \u201eSvi su bili dobri, nisam u \u017eivotu mislio da \u0107u se rasplakati na televiziji\u201c, rekao je Gobac koji je vrlo emotivno donio prve mentorske odluke u The Voiceu Hrvatska.\nSljede\u0107i je bio Tim Vanna u kojemu su uz mentoricu i glazbeni producent Goran Kova\u010di\u0107 Gorki i vokalna trenerica Djordjija Pali\u0107. Sa svojim \u0107u timom u\u010diniti sve da vam bude lijepo i da u\u017eivate, kazala je Vanna svojim natjecateljima navode\u0107i da \u0107e se potruditi da svakome prona\u0111e ono u \u010demu najvi\u0161e mogu zabljesnuti. Bogatstvo ovoga tima je u tomu \u0161to ste svi razli\u010diti i vrlo upe\u010datljivi, rekao je Gorki. Vanna je poru\u010dila da zna da je ovo natjecanje. Ne spavam otkad vas znam, ali za mene je terapeutski \u0161to se toliko smijemo, rekla je Vanna, a Djordjija najavila da \u0107e prvo troje natjecatelja u nokautu biti: Albina Gr\u010di\u0107, Angelica Zacchigna i Kristian Marolt. Angelica se bojala treme, Albina je pohvalila Vannu i njezinu predanost svakomu ponasob u timu. Upravo je Albina prva stupila na pozornicu i izvela \u201eMillion dreams\u201c od Pink. Obasjala si ovu pozornicu, bila si odli\u010dna, hvala ti na tome, rekla joj je nakon izvedbe Vanna. Nakon Albine nastupila je Angelica pjesmom \u201eOne night only\u201c Jennifer Hudson. U\u017eivali smo u tvojemu nastupu, bila si vedra i energetski najja\u010da mogu\u0107e, rekla joj je Vanna. Sad mi dolazi Kristijan, gledajte i slu\u0161ajte, najavila je Vanna. A u reporta\u017ei smo vidjeli da je Vanna Kristijanu rekla da joj se ne svi\u0111a ni\u0161ta \u0161to on pjeva. U Kristijanovu glasu Vanna je htjela zatomiti psihodeli\u010dnog Elvisa i prona\u0107i ne\u0161to bli\u017ee njegovoj osobnosti. Nisam u\u010deni pjeva\u010d, rekao je Kristijan emotivno navode\u0107i da \u0107e ve\u010deras zami\u0161ljati da pjeva svojoj pokojnoj majci koja nikada, unato\u010d bolesti, nije plakala i odgajala je troje djece. Za nju je zapjevao \u201eSupergirl\u201c Reamonna. \u201eBila bi jako sretna\u201c, rekla je Vanna, a Kristijan uz suze zahvalio.\nGobac je pohvalio sve, no Kristijana posebno istaknuo. Isto tako i Massimo koji je ocijenio da je njegov nastup bio iznimno emotivan. Te\u0161ko bi mi bilo re\u0107i tko ide ku\u0107i, ali bih lako rekao da Kristijan ide dalje, rekao je Ivan. Trenutak odluke bio je iznimno te\u017eak i za Vannu. Nakon audicija sam bila zabrinuta, na prvoj probi je moja zabrinutost porasla u o\u010daj, a iz toga smo do\u0161li do izvedbe neporecive emotivnosti i Kristijan ide dalje, kazala je Vanna. Rekla sam vam \u0161to mislim o vama, ali samo zato \u0161to imam neku viziju o smjeru u kojemu \u0107e i\u0107i moj tim rastajemo se od Angelice, navela je Vanna dodaju\u0107i da \u0107e Albina u glazbeno pripetavanje. Nakon svega Vanna je rekla da joj se tresu ruke, a svi mentori su se suglasili da je iznimno te\u0161ko donositi ovakve odluke.\nTrenutak odluke posljednji je bio pred Timom Ivan u kojemu su uz mentora glazbeni producent Aljo\u0161a \u0160eri\u0107 i vokalna trenerica Antonia Matkovi\u0107 \u0160eri\u0107. Najmla\u0111a ste ekipa, a zapravo potpuno profesionalni, pripremljeni, samouvjereni, me\u0111u vama su oni od kojih mogu ne\u0161to i nau\u010diti, kazao je Ivan svojim natjecateljima. Predstavio je prvi trojac koji \u0107emo vidjeti u nokautima, a to su: Jakob Grubi\u0161ak, Leon Gospodari\u0107 i Karlo Vudri\u0107. Karlo koji je izraziti rock and roll vokal, onda Jakob koji je moderan pop i Leon koji je spoj njih dvojice, najavio je Ivan, a Antonija navela da joj je sa svakim bilo druga\u010dije raditi. Sada kada znaju da su jedni drugima prijetnja, oni su postali jo\u0161 bolji frendovi, ponosan je bio Ivan. Prvi je na pozornicu izi\u0161ao Jakob i izveo \u201ePower over me\u201c Dermot Kennedya. Ovaj momak ima 18 godina, a tako je samouvjeren s razlogom, ponosno je pohvalio Ivan ono \u0161to je \u010duo od Jakoba koji je u\u0161ao u Ivanov tim jer je u njemu ve\u0107 bio njegov najbolji prijatelj Leon. Oni provode puno vremena zajedno, a ka\u017eu da je bilo za o\u010dekivati da \u0107e biti u istom timu za nokaut, no da nema tenzija me\u0111u njima jer su jako dobri. Leon je izveo \u201eHipnotiziran\u201c Dina Dvornika. Ivan mu je zahvalio da odli\u010dnoj izvedbi i na tomu \u0161to je prihvatio sve sugestije Tonke i Aljo\u0161e. Tre\u0107i je na pozornicu izi\u0161ao Karlo i izveo \u201eBad\u201c James Baya. Toliko ra\u0161pe, toliko falseta, bio si fantasti\u010dan, pohvalio ga je nakon izvedbe Ivan.\nDario Njavro / HRT\nGobac je ocijenio da mu se Karlo najvi\u0161e svidjeo, a svi su bili dobri i Massimu. Vanna je procijenila da je Karlo najiskusniji i da mu je to i\u0161lo u prilog. Karlo je povratnik u The Voice i dokaz da se isplati ne odustati i pojaviti opet jo\u0161 ja\u010di, dodao je Massimo. To se veli pozitivni recidiv, dodao je Gobac. Na Ivanu je bilo da odlu\u010di. Prva odluka, ona o tomu tko ostaje u natjecanju ka\u017ee da je bila vrlo jednostavna i da bi volio da mu sve u \u017eivotu budu takve. U nastavak natjecanja propustio je Jakoba koji je bio vidno iznena\u0111en takvim ishodom. Natjecanje je zavr\u0161ilo za Leona koji je iznimno muzikalan, no, po rije\u010dima Ivana kao da jo\u0161 nije prona\u0161ao svoj glas. Ivan mu je poru\u010dio da se poput Karla vrati u show ja\u010di. Karlo je tako\u0111er dobio prolazak u natjecanje nakon \u0161to je Ivan sve zbunio obrazla\u017eu\u0107i da \u0107e Karlo i\u0107i ku\u0107i i u tre\u0107oj sezoni. No, tomu je dodao: \u201eNe ve\u010deras!\u201c. Karlo se potpuno zbunio i pitao za pomo\u0107 \u2013 \u0161to to zna\u010di? Sre\u0107a je bila velika nakon \u0161to je Ivan pojasnio da ostaje u natjecanju.\nNa kraju emisije mentori su jo\u0161 jednom komentirali svoje odluke. Imam neku viziju kako tim ide dalje i zato sam dala \u0161ansu Albini, rekla je Vanna. Vjerujem da je Dora malo iskusnija i mislim da bi moglo biti vrlo korisno to \u0161to sam ju ostavio, rekao je Gobac koji je istaknuo da mu se \u010dinilo da su svi bili odli\u010dni i da je bilo jako te\u0161ko donijeti odluku koga poslati ku\u0107i. Karlo nije normalan, one je apsolutno siguran u sebe, s razlogom, rekao je Ivan i pohvalio sve natjecatelje jer su silni stres super nosili. Mo\u017eda to neke malo osna\u017ei, mo\u017eda im se dogodi neki inat, a mi ostajemo s na\u0161im ranama, rekao je Massimo i zaklju\u010dio da mu se \u010dini da se odlu\u010dio za prave igra\u010de i o\u010dekuje samo najbolje. Gobac na rubu suza, znala sam da to postoji, ali sada sam to vidjela, a to govori sve, istaknula je Vanna. Ako si nepripremljen za odluku onda te tvoja vlastita odluka mo\u017ee stvarno rasturiti, zaklju\u010dio je Massimo.\nTako je zavr\u0161ila prva od tri emisije nokauta iz kojih mentori izlaze sa po 6 natjecatelja u timu s kojima \u0107e u\u0107i u dvoboje. U svakoj od emisija nokauta mentori odlu\u010duju o najmanje jednom natjecatelju koji nastavlja natjecanje, najmanje jednom koji napu\u0161ta natjecanje a netko mo\u017ee dobiti i drugu priliku kako bi mentor jo\u0161 jednom provjerio svoju odluku u glazbenom pripetavanju\u2013 finalu nokauta.\nKoliko je te\u0161ko i emotivno mentorima pri dono\u0161enju odluka vidjeli smo ve\u0107 u prvom Nokautu, a \u0161to ih tek \u010deka u sljede\u0107im emisijama?", "original_url": "https://www.jutarnji.hr/scena/reality/the-voice-usao-u-novu-fazu-vidjeli-smo-prvu-emisiju-nokauta-davor-gobac-u-suzama-prava-bura-emocija-i-prva-ispadanja-iz-natjecanja-9843928", "wayback_url": "https://web.archive.org/web/20210306021129/https://www.jutarnji.hr/scena/reality/the-voice-usao-u-novu-fazu-vidjeli-smo-prvu-emisiju-nokauta-davor-gobac-u-suzama-prava-bura-emocija-i-prva-ispadanja-iz-natjecanja-9843928", "a_id": "Q104536558-5"}