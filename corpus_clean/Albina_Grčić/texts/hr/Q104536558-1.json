{"title": "Dalmacija News", "text": "Dalmacija News\nOd malena nas u\u010de da je dobro jesti vo\u0107e i povr\u0107e jer ono u sebi ima puno vitamina i minerala koji su nam potrebni da budemo zdravi, jaki i vitalni. Vitamini i minerali su prijeko potrebni za zdravo funkcioniranje organizma jer sudjeluju u razli\u010ditim biokemijskim procesima, a budu\u0107i da ih na\u0161e tijelo ne mo\u017ee samo sintetizirati, moramo ih unositi u organizam hranom ili dodacima prehrani.\nNo, kako pi\u0161e Fitness.com.hr u moru informacija koje mo\u017eete prona\u0107i o vitaminima i mineralima, postoje neke koje su zaista pravi mitovi.\nUop\u0107e ne postoji to\u010dna definicija \u201emultivitamina\u201c. To\u010dnije, svaki dodatak prehrani koji sadr\u017ei 2 ili vi\u0161e vitamina / minerala / fitokemikalije se mo\u017ee tako nazvati. Ve\u0107 iz ovoga je jasno da razlike mogu biti ogromne. Stoga, \u010ditajte deklaracije proizvoda, sastav multivitaminskih proizvoda te koli\u010dinu pojedinih nutrijenata prema preporu\u010denim dnevnim dozama.\nVitamini i minerali se nalaze u razli\u010ditim formama i oblicima, po \u010demu se razlikuju i u svom djelovanju i apsorpciji. Primjerice, ako na deklaraciji proizvoda pi\u0161e da sadr\u017ei kalcij, pitanje je radi li se o kalcij citratu, kalcij karbonatu ili nekoj drugoj formi kalcija. Kalcij citrat se gotovo 50% bolje apsorbira u organizmu od drugih oblika kalcija, dok kalcij karbonat neutralizira \u017eelu\u010danu kiselinu i zahtijeva unos ve\u0107e koli\u010dine teku\u0107ine. Stoga, raspitajte se kod nutricionista ili potra\u017eite informacije o preporu\u010denim formama vitamina i minerala pa takve i odaberite.\nDodaci prehrani su, kako im ime ka\u017ee, namijenjeni nadopuni nutrijenata unesenih hranom te ne mogu biti temelj prehrane i o\u010duvanja zdravlja. Vitamine i minerale kao dodatke prehrani ne treba do\u017eivljavati kao \u201eservisere\u201c lo\u0161ih prehrambenih navika ili negativnih u\u010dinaka koje nezdrava prehrana ima na na\u0161 organizam. Hrana sadr\u017ei nutrijente poput fitonutrijenata, antioksidansa, vlakana, dijetalnih masno\u0107a i sl. koji ne mogu biti uneseni dodacima prehrani. Prehrana bogata cjelovitim namirnicama \u0107e opskrbiti organizam tim nutrijentima, a dodaci \u0107e joj samo biti podr\u0161ka.\nTijelo \u0107e iskoristiti samo onoliko vitamina i minerala koliko mu je potrebno, a sav vi\u0161ak \u0107e ostati neiskori\u0161ten i izba\u010den probavnim traktom. Konzumacija ve\u0107ih koli\u010dina vitamina i minerala ne\u0107e nas opskrbiti ve\u0107om koli\u010dinom energije ili boljim zdravljem. Oko potrebnih doza se savjetujte s nutricionistima ili lije\u010dnikom, te pratite preporu\u010dene dnevne doze.\nCijena ne mora biti pokazatelj kvalitete ve\u0107 niza drugih faktora koji mogu na nju utjecati. \u010cesto ime i tradicija brenda mogu utjecati na cijenu. Stoga, \u010ditajte ponovo deklaracije o sastavu i imajte na umu da na kvalitetu dodataka prehrani mo\u017ee utjecati i vrijeme, izlo\u017eenost suncu, temperatura\u2026Stoga, bolje je kupovati kod prodava\u010da koji imaju ve\u0107i obrtaj prodaje, te brendove koji se vi\u0161e prodaju jer se umanjuje \u0161ansa da su dugo stajali na polici.\nVitamini i minerali koji sadr\u017ee antioksidanse vas ne\u0107e za\u0161tititi od nastanka karcinoma ili sr\u010danih oboljenja. Na ove bolesti utje\u010de niz faktora, a samo jedan su prehrambene navike. Va\u017eno je da imate kvalitetnu i uravnote\u017eenu prehranu koja omogu\u0107ava nesmetano funkcioniranje organizma i svih njegovih vitalnih funkcija. Stoga, u svakodnevnu prehranu uvrstite zeleno povr\u0107e i citruse kako biste pomogli organizmu u borbi i sprje\u010davanju ovih bolesti.\nEmocionalni stres ne pove\u0107ava potrebu za nutrijentima, dok fizi\u010dki stres poput opeklina, trauma i operativnih zahvata pove\u0107ava potrebu za nutrijentima. Osobe pod emotivnim stresom moraju imati kvalitetnu prehranu te uz nju dodatke prehrani, ali i redovito se baviti fizi\u010dkom aktivno\u0161\u0107u koja poma\u017ee u smanjenju negativnih utjecaja stresa.\nNikotin pove\u0107ava potrebu organizma za vitaminom C, dok alkohol neutralizira djelovanje nekih nutrijenata. Ipak, dodaci prehrani na bazi vitamina i minerala ne\u0107e za\u0161tititi organizam od \u0161tetnih utjecaja ovih poroka. Pojedinci skloni ovim porocima trebaju prona\u0107i na\u010din i motivaciju kako bi se rije\u0161ili nikotina ili alkohola jer je to jedini na\u010din da se obrane od njihovih lo\u0161ih utjecaja.\n9. Vitamin C u megadozama lije\u010di prehladu\nVrlo \u010desto, osobe koje uhvati prehlada uzimaju megadoze vitamina C uvjereni da \u0107e ih ovaj vitamin izlije\u010diti ili barem skratiti trajanje prehlade. Ono \u0161to velike koli\u010dine vitamina C (preko 2.000 mg) mogu izazvati su stoma\u010dni problemi. Vitamin C doprinosi normalnoj funkciji imunolo\u0161kog sustava, ali uzimanje ovog vitamina u megadozama je doslovno \u2013 bacanje novaca jer organizam ove koli\u010dine vitamina C ne mo\u017ee apsorbirati. Tako\u0111er, vitamin C je bolje dobivati iz hrane jer ga u tom obliku organizam mo\u017ee bolje apsorbirati.\n10. Vitamini i minerali \u0107e pove\u0107ati razinu energije\nNe, vitamini i minerali ne utje\u010du na razinu energije koju pojedinac ima. Uz dodatke prehrani na bazi vitamina i minerala ne\u0107ete tr\u010dati br\u017ee ni skakati dalje. Vitamini i minerali su nutrijenti potrebni za normalno funkcioniranje organizma i unosimo ih hranom i dodacima prehrani kako bismo o\u010duvali zdravlje i vitalnost. Svakodnevnim unosom dovoljnih koli\u010dina vitamina i minerala odr\u017eavamo ukupno zdravlje i funkcionalnost, a dugoro\u010dno gradimo temelje za kvalitetniji \u017eivot.", "original_url": "https://www.dalmacijanews.hr/clanak/b6gn-albina-grcic-je-odustala-od-x-factora#/clanak/b6gn-albina-grcic-je-odustala-od-x-factora", "wayback_url": "https://web.archive.org/web/20150430204759/http://www.dalmacijanews.hr:80/clanak/b6gn-albina-grcic-je-odustala-od-x-factora", "a_id": "Q104536558-1"}