{"title": "Za mlada lica koja predvode generaciju novih zvijezda na sceni uvedena je nova kategorija", "text": "Za mlada lica koja predvode generaciju novih zvijezda na sceni uvedena je nova kategorija\nVe\u0107 desetlje\u0107ima Studio, kao najve\u0107i televizijski tjednik u zemlji, poti\u010de, stvara i raste zajedno sa zvijezdama doma\u0107e glazbene scene, a upravo kako bi \u0161to bolje predstavili najve\u0107e mlade nade estrade, za \u010detvrtu dodjelu Zlatnog Studija ove godine uvedena je i kategorija \"najbolje novo lice na glazbenoj sceni\".\nTako \u0107e pod motom \"Najbolji biraju najbolje\" u velja\u010di idu\u0107e godine nagradu za najuspje\u0161nijeg mladog glazbenika na\u0161i \u010ditatelji dodijeliti jednoj od pet nominiranih budu\u0107ih velikih zvijezda.\nZa svoje favorite mo\u017eete glasovati OVDJE.\nPriliku da se bore za pobjedu dobili su Vinko \u0106emera\u0161, ovogodi\u0161nji pobjednik \"The Voicea\" koji je u konkurenciju u\u0161ao s pjesmom \"Na putu\", publici ve\u0107 dobro znani Jure Brklja\u010da i njegov hit \"Znao sam\", Josip Palameta s pjesmom \"Rendezvous\", natjecateljica \"Voicea\" Albina koja pjeva \"Imuna na strah\" te Nika Turkovi\u0107 i njezin singl \"Gledaj me\".\n\"Ogromna mi je \u010dast, pogotovo kada sam u ovoj odli\u010dnoj konkurenciji za koju ponosno mogu re\u0107i da su mi svi dobri prijatelji!\" napisao je Josip Palameta.\nAlbinu \u0107emo gledati i na Dori, a Vinko je ovih dana obradio bo\u017ei\u0107ni klasik \"Have Yourself A Merry Little Christmas\". Jure Brklja\u010da i Nika Turkovi\u0107 neumorno snimaju.\nVrlo brzo pokazat \u0107e se tko je od njih najvi\u0161e osvojio srca publike, posebno u ovoj godini koja je za glazbenu scenu bila vrlo te\u0161ka i izazovna.", "original_url": "https://www.jutarnji.hr/scena/domace-zvijezde/za-mlada-lica-koja-predvode-generaciju-novih-zvijezda-na-sceni-uvedena-je-nova-kategorija-15037350", "wayback_url": "https://web.archive.org/web/20201216233201/https://www.jutarnji.hr/scena/domace-zvijezde/za-mlada-lica-koja-predvode-generaciju-novih-zvijezda-na-sceni-uvedena-je-nova-kategorija-15037350", "a_id": "Q104536558-28"}