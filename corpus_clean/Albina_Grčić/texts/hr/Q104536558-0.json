{"title": "Albina zna \u0161to \u017eeli: Severinine pjesme nikad ne bih pjevala", "text": "Albina zna \u0161to \u017eeli: Severinine pjesme nikad ne bih pjevala\nGlazba je oduvijek moja ljubav. Odmalena sam voljela pjevati. Zavr\u0161ila sam osnovnu glazbenu \u0161kolu, sviram klavir, a nedavno sam izdala i svoj prvi singl, ka\u017ee Albina Gr\u010di\u0107 (16).\nPlavokosa Spli\u0107anka odu\u0161evila je strogi \u017eiri \u201cX Factora\u201d druk\u010dijom izvedbom legendarnog hita Olivera Dragojevi\u0107a \u201cAko izgubim tebe\u201d.\n- Ne\u0107kala sam se oko prijave na \u2018X Factor\u2019, no drago mi je da sam ipak oti\u0161la. Odabrala sam Oliverovu pjesmu jer je moja najve\u0107a \u017eelja upoznati ga. Voljela bih s njim snimiti duet. Eto, \u017eivimo u istom gradu i jo\u0161 nisam imala priliku sresti ga - rekla nam je Albina, koja svoje pomalo neobi\u010dno ime duguje obiteljskoj tradiciji.\n- Ime sam dobila po djedu, koji se zvao Albin. Ali na kraju se pokazalo da su roditelji odabrali pravo ime za mene jer sam jedina u obitelji koja ima plavu kosu i plave o\u010di - smije se slatka Albina, koja je u\u010denica Prve jezi\u010dne gimnazije u Splitu.\n- Volim sve jezike, no omiljeni mi je \u0161panjolski. Svi\u0111a mi se i pjevati na tom jeziku - obja\u0161njava Albina, koja je sigurna da \u017eeli biti dio hrvatske estrade. \u010clanica je udruge Tvornica hitova - Hit Factory te je s ostalim \u010dlanovima pjevala na raznim zabavama. Sura\u0111uje sa skladateljem i tekstopiscem Ernestom Pelai\u0107em, koji joj je napisao dvije lagane pjesme.\n- Voljela bih pjevati balade. To su pjesme u kojima se vidim. Svaka \u010dast Jeleni Rozgi i Severini, napravile su puno, ali ja to ne bih pjevala. To nije moj stil. Rekla bih da je moj stil bli\u017ei Ivani Husar i Nini Badri\u0107 - ka\u017ee mlada Spli\u0107anka, kojoj puno zna\u010de pozitivni komentari \u017eirija u Beogradu.", "original_url": "https://www.24sata.hr/show/albina-zna-sto-zeli-severinine-pjesme-nikad-ne-bih-pjevala-415435", "wayback_url": "https://web.archive.org/web/20210214201247/https://www.24sata.hr/show/albina-zna-sto-zeli-severinine-pjesme-nikad-ne-bih-pjevala-415435", "a_id": "Q104536558-0"}