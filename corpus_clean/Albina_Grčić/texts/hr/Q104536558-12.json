{"title": "[FOTO/VIDEO] Pobjednik tre\u0107e sezone Voicea je Vinko \u0106emera\u0161! Pogledajte njegov, ali i impresivne nastupe Albine, Bernarde i Filipa", "text": "[FOTO/VIDEO] Pobjednik tre\u0107e sezone Voicea je Vinko \u0106emera\u0161! Pogledajte njegov, ali i impresivne nastupe Albine, Bernarde i Filipa\nU napetoj zavr\u0161nici popularnog showa The Voice Hrvatska pobjedu je odnio Vinko prema odluci gledatelja! Voice je nakon Nine Kralji\u0107 i Ru\u017ee Janji\u0107 dobio pobjednika. Drugo mjesto zauzeo je Filip, tre\u0107a je odabrana Albina, a na \u010detvrtom je mjestu ostala Bernarda\nU finalu The Voice Hrvatska gledali smo posljednje nastupe Bernarde Bobove\u010dki, Albina Gr\u010di\u0107, Filipa Rudana i Vinka \u0106emera\u0161a koji neosporno imaju sve predispozicije da jednog dana vladaju doma\u0107om glazbenom scenom. Veliko finale tre\u0107e sezone The Voicea Hrvatska odr\u017eano je ve\u010deras, a titulu najljep\u0161eg glasa Hrvatske zahvaljuju\u0107i 41,94 posto glasova publike ponio je Vinko \u0106emera\u0161. Prema mi\u0161ljenju publike na drugom je mjestu Filip Rudan s 23,72 posto posto glasova, na tre\u0107emu Albina Gr\u010di\u0107 s 19,51 posto osvojenih glasova dok je na \u010detvrtom mjestu odlukom publike Bernarda Bobove\u010dki s 14,83 posto glasova.\nAlbini, djevojci iz Splita koja je jo\u0161 na Audiciji odu\u0161evila izvedbom pjesme \u201cEn Cambio no\u201d, Bernardi koja je izvedbom \u201cJolene\u201d Dolly Parton odu\u0161evila gledatelje, Filipu, kojeg je njegova mentorica proglasila ve\u0107 sada spremnim za svjetsku pozornicu ili Vinku, mladi\u0107u iz \u010capljine koji svakom izvedbom potvr\u0111uje da ljepota njegova glasa je i u iskrenosti izvedbe.\nU dosada\u0161njim nastupima imali su priliku pokazati sve svoje kvalitete, a zavr\u0161na emisija ove subote njihov je vrhunac.\nPrvi je nastupio Filip Rudan s Grammyjem nagra\u0111enom pjesmom 'Someone you loved' Lewisa Capaldija. Nakon izvedbe mentorica Vanna s ponosom je rekla kako se dobro sje\u0107a njegova audicijskog nastupa i kako je te ve\u010deri znala da je on njezin. I tako je i ostalo do ve\u010deras, dodala je.\nAlbina Gr\u010di\u0107 iz Massimovog tima je nakon njega otpjevala 'En cambio no' Laure Piasini. Massimo je bio zadovoljan izvedbom i kazao da je zahvalan \u0161to je imao priliku upoznati tako divnu djevojku koja je uvijek bolja na nastupima nego na probama. Dodao je da je ona uz to divno odgojeno, pristojno dijete koje razumije glazbu s kojom se treba nastaviti baviti.\nBernarda Bobove\u010dki otpjevala je vlastitu interpretaciju skladbe 'Hurt', legendarnog Johnnyja Casha. 'Dok si pjevala, za\u017emirio sam i u\u017eivao', rekao je nakon izvedbe mentor Ivan. Sretan je jer je dobio priliku sura\u0111ivati s Bernardom koje je, kako ka\u017ee potpuno druga\u010dija i svoja.\nPosljednji je nastupio Vinko \u0106emera\u0161, koji je odu\u0161evio publiku pjesmom 'Pyrus' Kings of Leona. Gobac mu je naslikao portret, a ve\u010deras nakon njegove prve izvedbe rekao da je ve\u0107 sve o Vinku izrekao pa \u0107e umjesto rije\u010di u\u010diniti ne\u0161to drugo. I potom skinuo svoj cilindar i umjesto njega na glavu stavio ka\u010dket, Vinkov za\u0161titni znak.\nNakon kratkog emotivnog videa o zajedni\u010dkoj suradnji Filip i Vanna zajedno su otpjevali Vanninu pjesmu 'Lo\u0161 trenutak'.\nI Albina i Massimo su u\u017eivali u zajedni\u010dkoj suradnji i to su pokazali pjesmom 'Suze nam stale na put' Massima.\nOdu\u0161evljenje 'u\u010denicom' nije mogao sakriti Ivan koji je s Bernardom izveo 'Nama se nikud ne \u017euri', grupe Vatra.\nVinko i Gobac su digli publiku na noge izvedbom 'Pinokija' Psihomodo Popa'.\nNastup koji je zavr\u0161io sa suzama \u017eiriju i publici je priu\u0161tio Filip pjesmom 'All I Ask' Adele. Zahvalio je Vanni koja je pak njegovu posljednju izvedbu u showu opisala kao fantasti\u010dnu. \u201eDugo sam u glazbi i stvarno rijetko nai\u0111em na tako talentirane ljude poput tebe\u201c, kazala je Filipu ocjenjuju\u0107i da on The Voice pozornicu \u010dini \u010darobnom. Show uskoro zavr\u0161ava, ali za tebe je budu\u0107nost toliko svijetla, zaklju\u010dila je dirnuta Vanna.\nMassimo je jo\u0161 jednom naglasio da se Albina mora nastaviti pjevanjem nakon \u0161to je izvela 'Korake ti znam' Maye Sar. 'I opet je bila bolja na nastupu nego na probi. I jedno je sigurno, Albina se mora nastaviti baviti ovim poslom', rekao je nakon izvedbe Massimo dodaju\u0107i da finale nikada nije bilo neizvjesnije. 'Ja se u \u017eivotu nisam bolje dru\u017eio i upoznao bolje ljude', dodao je na kraju.\nBernarda Bobove\u010dki je izvela 'Only Love Can Hurt Like This' Palome Faith, a njezin je mentor Ivan bio odu\u0161evljen jer se i opet nije predala. 'Ona je istinski borac, na po\u010detku je bilo neke mikrofonije, a ona me pogledala pogledom 'pi\u010dim dalje' i nije se predala', rekao je Ivan dodaju\u0107i da je ona borac, pantera.\nPo prvi puta na hrvatskom jeziku u Voiceu je pjevao Vinko \u0106emera\u0161 izvode\u0107i 'Pelin i med' Dine Dvornika. Ve\u0107 za vrijeme njegove izvedbe vidjele su se suze u o\u010dima mentora Gobca koji je na glavi imao crveni cilindar koji je pripadao Dini Dvorniku. Vinko je nakon izvedbe rekao da je u\u017eivao od audicija do sada sve vi\u0161e i vi\u0161e i da mu je drago da je zavr\u0161io put u Voiceu ba\u0161 ovom skladbom. 'U\u017easno mi je drago da je Vinko otpjevao na kraju ba\u0161 ovu pjesmu. Vinko je skuliran momak drag de\u010dko i nekako je ova Dinina pjesma sve to zaokru\u017eila' jedva je izrekao Gobac i zaplakao.", "original_url": "https://www.tportal.hr/showtime/clanak/foto-video-poceo-je-spektakl-bernarda-albina-filip-i-vinko-podmazali-glasnice-i-spremni-su-za-osvajanje-voicea-foto-20200222", "wayback_url": "https://web.archive.org/web/20200223125838/https://www.tportal.hr/showtime/clanak/foto-video-poceo-je-spektakl-bernarda-albina-filip-i-vinko-podmazali-glasnice-i-spremni-su-za-osvajanje-voicea-foto-20200222", "a_id": "Q104536558-12"}