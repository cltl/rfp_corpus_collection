{"title": "VIDEO: BUJICA EMOCIJA NA PO\u010cETKU NOVE SEZONE 'THE VOICEA' Bilo je i suza, Massimo ostao zapanjen: Ja s 18 godina nisam znao pjevati tako dobro kao ti", "text": "VIDEO: BUJICA EMOCIJA NA PO\u010cETKU NOVE SEZONE 'THE VOICEA' Bilo je i suza, Massimo ostao zapanjen: Ja s 18 godina nisam znao pjevati tako dobro kao ti\nIzvedbom legendarne \u201eShould I stay or sholud I go\u201c grupe The Clash mentori The Voicea Hrvatska otvorili su tre\u0107u sezonu ovog popularnog glazbenog showa koji \u0107e se emitirati svake subote do kraja velja\u010de na Prvom programu Hrvatske televizije. Davor Gobac, Ivana Vrdoljak Vanna, Massimo Savi\u0107 i Ivan De\u010dak jasno su pokazali \u0161to o\u010dekuju od natjecatelja i istodobno se ugodno iznenadili kvalitetom glasova koje su mogli \u010duti ve\u0107 u prvoj od pet emisija audicija.\n\"Nije to \u0161ala, meni je stalo do ove djece\", kazao je u samom uvodu Gobac dok su mentori i publika o\u010dekivali prvoga natjecatelja na pozornici.\nI Vanna je iskazala strepnju istaknuv\u0161i da je na mentorima velika odgovornost. Novi mentorski tim u prvoj je emisiji potvrdio da pri izboru natjecatelja igraju detalji i presu\u0111uju male razlike u izvedbama. Kako se i o\u010dekivalo atmosferu u studiju dodatno zagrijava Davor Gobac koji nerijetko proziva sljede\u0107eg natjecatelja izvikuju\u0107i: \u201eSljede\u0107i!\u201c.\nIznimnu zabavu gledateljima i publici u studiju mentori su podarili ne samo razgovaraju\u0107i o izvedbama ve\u0107 i u trenucima kada su \u010dekaju\u0107i sljede\u0107i nastup komunicirali s publikom i me\u0111usobno se podbadaju\u0107i. Jedan od natjecatelja poru\u010dio je da mu je vru\u0107e u studiju, a Vanna mu je poru\u010dila da se raskomoti. \u201eBolje ti, nego da se Gobac svu\u010de\u201c, kazala je Vanna.\nZa jednu od natjecateljica \u010diji su glas procijenili suvi\u0161e dje\u010djim za skladbu kojoj nikako nije odgovarao, nakon \u0161to je napustila studio mentori su propitivali svoju odluku da je ne puste dalje. \u201eMa to treba umotati u nekoliko te\u0161kih ljubavnih razo\u010daranja i jedan razvod i eto ti ra\u0161pe u glasu\u201c, zaklju\u010dio je Massimo. U prvoj emisiji vidjeli smo i okret u prvim sekundama izvedbe, ali i dramati\u010dne okrete u posljednjim sekundama koji su vodili borbi mentora za pridobivanje natjecatelja u njihove timove i to na na\u010din da su s nekim od natjecatelja zapjevali i dodatnu pjesmu.\nDario Njavro/ HRT Aleksandar Bai\u0107\nPrvog natjecatelja ve\u0107 je u prvoj minuti showa izabrao Gobac ne znaju\u0107i da je tako ispunio i \u017eelju Aleksandra Baji\u0107a, 33-godi\u0161njeg trgovca iz Karlovca.\nAleksandar je izveo \u201eI Need a Dollar\u201c Aloe Blacc, a do kraja izvedbe okrenuli su mu se i ostali mentori. Nakon izvedbe odu\u0161evljen se predstavio mentorima i rekao da je iz Karlovca, a Gobac ga je, kao ro\u0111eni Karlov\u010danin, pozdravio kao 'zemu'. \u201eIma\u0161 ba\u0161 dobar glas, kakav mi se svi\u0111a. Znam da i Massimu to pa\u0161e. Ali kad realno pogleda\u0161 nas u stolcima zna\u0161 da si ve\u0107 izabrao mene. Oni ti nisu iz Karlovca\u201c, rekao je Gobac, a Aleksandar otkrio da je upravo Gobac njegova \u017eelja. Ne bi li Aleksandra pridobio u svoj tim Massimo mu se pridru\u017eio na pozornici i zajedno su uz Gop\u010devu podr\u0161ku izveli Princeov \u201eKiss\u201c. No, to nije poljuljalo Aleksandrovu odluku i tako je postao prvi natjecatelj u tre\u0107oj sezoni The Voicea Hrvatska i to u timu Gobac.\n\u201eEn Cambio No\u201c Laure Pausini izvela je dvadesetogodi\u0161nja Albina Gr\u010di\u0107, studentica iz Splita i potaknula Vannu okret. Vanna je \u010dekala refren da se uvjeri da \u010duje glas koji \u017eeli u svojemu timu. U posljednjim sekundama izvedbe Albini se okrenuo i Gobac. Ivan je poru\u010dio da se nije okrenuo jer je osjetio neke nesigurnosti u izvedbi, a Gobac zaklju\u010dio da se manji intonativni problemi sigurno trebaju pripisati tremi. Albina se odlu\u010dila za Vannu koja je navela da joj se \u010dini da Albina mo\u017ee daleko dogurati u showu.\nDario Njavro/ HRT Albina Gr\u010di\u0107\nPjevati Urbana uvijek je velika opasnost zbog mogu\u0107nosti da se jako nasloni\u0161 na njegovu izvedbu pa se ne osjeti tvoja osobnost, poru\u010dila je Vanna 31-godi\u0161njem Sandru Gerbecu iz Splita. Izveo je skladbu \u201eMjesto za mene\u201c Urbana&4, a ni jedan mentor se nije okrenuo. \u010cestitali su mu \u0161to je uspio u\u0107i u skupinu od 79 natjecatelja koji \u0107e se poku\u0161ati izboriti za prolaz u show. Ne\u0107u biti tu\u017ean i razo\u010daran, nastavljam se baviti time \u0161to volim, a za mene je uspjeh ve\u0107 ovo \u0161to sam stigao na audicije, poru\u010dio je Sandro.\n\u201eImate kapitalca za kojega se mo\u017eete potu\u0107i, a ja sam, moram priznati, pogrije\u0161io\u201c, poru\u010dio je Ivan De\u010dak koji se nije okrenuo 21-godi\u0161njem Vjekoslavu Banov\u010di\u0107u iz Nove Gradi\u0161ke. Okrenuli su mu se Massimo i Vanna kojima se njegova izvedba skladbe \u201eNew Shoes\u201c Paola Nutinija iznimno svidjela.\n\u201eDrskost i zaboravljanje na realnost kad ulazi\u0161 u pjesmu, to je to \u0161to se tra\u017ei\u201c, kazao je Massimo. Njegovom izvedbom bila je odu\u0161evljena i Vanna koju je dojmilo Vjekoslavovo samopouzdanje. Na kraju se student dizajna i skejter odlu\u010dio za tim Massimo.\n\u201eVoljela bih biti pjeva\u010dica. Voice mi je jedna od najve\u0107ih \u017eelja. A sad \u0161ta bude\u201c, rekla je uo\u010di svojega nastupa Andrea Au\u017eina, 21-godi\u0161njakinja iz Splita. Za svoj audicijski nastup izabrala je skladbu \u201eMoja posljednja i prva ljubavi\u201c Tereze Kesovije, no njezina izvedba nije potaknula mentore na okret. \u201eLijep i hrabar odabir\u201c, poru\u010dio joj je Massimo upozoravaju\u0107i da takva skladba tra\u017ei ozbiljniji glas. O tomu da je njezin glas dje\u010dji u komentarima su se suglasili i ostali mentori poru\u010duju\u0107i Andrei da ne odustane i nastavi pjevati.\nDario Njavro/ HRT Andrea Au\u017eina\nPetra Peri\u0161i\u0107 iz Podstrane svojom je izvedbom \u201eSon Of A Preacher Man\u201c Dusty Springfield uspjela pridobiti okret Gobca, Ivana i Massima, koji joj se okrenuo u posljednjoj sekundi. Ova 25-godi\u0161njakinja koja studira turizam, svira def i pjeva, prenijela je veselje i energiju na mentore \u0161to su joj posebno i istaknuli u komentarima. \u201eSigurno, energi\u010dno, to je taj ulet koji mi se svi\u0111a\u201c, rekao je Gobac. \u201eTo je ono \u0161to tra\u017eimo, nekoga tko \u0107e do\u0107i na pozornicu i s potpunim veseljem izvesti to \u0161to \u017eeli. Ti bi bila sretna s nastupom i da ti se nismo okrenuli\u201c, kazao je Massimo.\nPetra je na kraju rekla da je razmi\u0161ljala koga bi htjela i da je gledala tko joj od mentora energijom pa\u0161e. Uprla je prstom i kazala: \u201e\u0160jor Gobac\u201c, a uz smijeh mentora i publike odu\u0161evljeni Gobac ju je uz zagrljaj ispratio s pozornice ponosan jer se okrenuo u prvim sekundama izvedbe jer je prepoznao koliko je dobra natjecateljica. Kolege su ga upozoravale da \u0107e tu energiju trebati zaustaviti, a on je poru\u010dio da \u0107e prona\u0107i za nju pjesmu gdje se ne treba uop\u0107e zaustavljati i poru\u010dio Ivanu da koliko mu se \u010dini jo\u0161 nema ni jednog igra\u010da u svojemu timu.\nGianluca Draguzet iz Barbana nije uspio pro\u0107i audicije u prvoj sezoni The Voicea. Na nagovor oca vratio se u show i izveo Jacquesovu skladbu \u201eDu\u017ena si\u201c. Svestrani student komunikacijskog menad\u017ementa izborio se za Vannin okret i tako ispunio svoj san. Nakon izvedbe Gianlucu je prepoznao Ivan koji se prisjetio da je na prvom nastupu u Voiceu zaklju\u010dio kako nema \u0161to raditi s takvim glasom. Za ovogodi\u0161nju izvedbu Ivan je zamjerio \u0161to se previ\u0161e osjetio Jacques, kao da ga je htio kopirati. Vanna je pak istaknula da je hrabrost izabrati Jacquesove pjesme. \u201eBio si jako dobar, siguran, ima\u0161 snagu u glasu\u201c, kazala je Vanna, a Gianluca poru\u010dio da je ba\u0161 htio u njezin tim.\nDario Njavro/ HRT Dora Juri\u010di\u0107\n\u201eI'm Outta Love\u201c Anastacije izvela je Dora Juri\u010di\u0107, 23-godi\u0161nja studentica iz Zapre\u0161i\u0107a koja se na The Voice Hrvatska prijavila u zadnji tren i to na maj\u010din poticaj. Svojom je izvedbom uspjela odu\u0161eviti Gobca i Ivana koji su se i okrenuli. \u201eOdli\u010dna energija, kad si krenula u vi\u0161e lage pokazala si sve. To\u010dno znam \u0161to bih ti jo\u0161 pokazao da do\u0111e\u0161 u moj tim\u201c, poru\u010dio joj je Gobac. Nakon \u0161to je Dora otkrila da je iz Zapre\u0161i\u0107a, ba\u0161 kao i Gobac, Ivan je ispravno shvatio da je izgubio bitku. Vanna je pojasnila da se nije okrenula jer joj se \u010dinilo da se Dora dugo tra\u017eila kroz pjesmu, dok je Massimo istaknuo da je po\u010detak izvedbe bio diskutabilan. Uz povike i sugestije publike Dora je na kraju odlu\u010dila u\u0107i u tim Gobac. \u201eSad kad se \u010dinilo da je netko tvoj na pozornici, ona ba\u0161 iz Zapre\u0161i\u0107a\u201c, obra\u0107aju\u0107i se Ivanu uz smijeh je komentirao Massimo. Gobac je nastavio sa \u0161alama na ra\u010dun Ivana i predlo\u017eio mentorima i publici da sad kona\u010dno zajedni\u010dki prona\u0111u jednoga za Ivanov tim.\nU izvedbi Jakoba Grubi\u0161aka, 18-godi\u0161njaka iz Zagreba, gledatelji su vidjeli novost tre\u0107e sezone The Voicea - blokiranje. Naime, u audicijama svaki mentor ima mogu\u0107nost da kada se okrene blokira nekog od mentora i tako osigura priliku da ga eliminira kad natjecatelj bira u kojem \u0107e timu nastaviti natjecanje. Jakob je izveo \u201eRiver\u201c Bishop Briggsa i odu\u0161evio Ivana koji je okre\u0107u\u0107i se blokirao Massima i tako sprije\u010dio mogu\u0107nost da ga Jakob izabere. \u201eVanserijski si, potpuno novi na\u010din pjevanja, mladost. To je to. Imam tim ba\u0161 za takve kao ti\u201c, poru\u010dio je Ivan. \u201eS osamnaest ja nisam znao pjevati tako dobro kao ti\u201c, kazao mu je Massimo. Gobac ga je pitao voli li blues, a Jakob odgovorio da mu vi\u0161e le\u017ei country. Meni se svidjelo jer si siguran u sebe, ima\u0161 odli\u010dnu boju glasa, poru\u010dio je Massimo. Jakob se odlu\u010dio za tim Ivan i postao prvi natjecatelj tima Ivan u tre\u0107oj sezoni. Nakon odlaska Jakoba s pozornice mentori su komentirali mogu\u0107nost blokiranja, a Ivan otkrio Massimu da ga je on blokirao pa uz ispriku poru\u010dio da je i to dio igre.\nDario Njavro/ HRT Ivana Mikul\u010di\u0107\nIvana Mikul\u010di\u0107, 19-godi\u0161njakinja iz Zagreba \u017eeli studirati na glazbenoj akademiji, a za svoju audicijsku izvedbu izabrala je skladbu \u201eFever\u201c Peggy Lee. Mentori se nisu okrenuli. \u201eDrago mi je da si se prijavila. Pjevati zna\u0161, glas ima\u0161, no ova pjesma zahtijeva ne\u0161to drugo, a to je gluma\u201c, pojasnila je Vanna svoju odluku da se ne okrene. \u201eU ovoj pjesmi treba malo pretjerivati, malo vi\u0161e akcentirati nego je potrebno, i trebala si se ubaciti u tu ulogu\u201c, kazao joj je Massimo.\nZa izvedbu skladbe \u201eZombie\u201c The Cranberriesa 20-godi\u0161njoj Ru\u017eici \u010covi\u0107 iz Tu\u010depa okrenuli su se Ivan i Massimo. \u201eNa po\u010detku malo nesigurnosti, ali to je nebitno. Takvi su bili svi u mojemu timu\u201c, rekao je Ivan. \u201eOkrenuo sam se jer ne\u0161to le\u017ei u tom glasu, iako je na momente prestajalo biti pjevanje, a postajalo vikanje\u201c, poru\u010dio je Massimo nagla\u0161avaju\u0107i da je uvjeren da iza ove izvedbe slijedi jo\u0161 puno dobrih izvedbi. \u201eHrabro si to otpjevala jer se nisi oslanjala na original\u201c, pohvalila je Vanna. Ivan ju je upitao voli li pjevati i doma\u0107e, a Ru\u017eica je uz bend prije odluke pokazala i svoju drugu stranu pa otpjevala Oliverovu skladbu \u201eVjerujem u an\u0111ele\u201c. Nakon izvedbe mentori su je dodatno nagovarali na ulazak u svoj tim, a ona se i rasplakala. \u201eBarba Massimo nemojte se ljutiti, al' bit \u0107e De\u010dak\u201c, zaklju\u010dila je na kraju Ru\u017eica i pridru\u017eila se timu Ivan.\nZaklju\u010duju\u0107i emisiju mentori su izrazili zadovoljstvo prvim audicijskim krugom. Massimo je ocijenio da mu je bilo iznimno uzbudljivo i da su mu kolege mentori iznad o\u010dekivanja u pozitivnom smislu. Vanna je ocijenila kako nije nimalo jednostavno biti u poziciji procjenjivanja glasova u showu The Voice Hrvatska. Ivan je zaklju\u010dio da su svi mentori ve\u0107 prvi dan ulovili po jednoga kapitalca u svoju mre\u017eu. Bilo mi je ba\u0161 zabavno, nije mi bilo naporno, zaklju\u010dio je Gobac nakon prve emisije Audicija iz koje njegov tim izlazi s tri \u010dlana. Tim Vanna i tim Ivan imaju po dva, dok je tim Massimo zasada samo na jednom natjecatelju.", "original_url": "https://www.jutarnji.hr/scena/reality/video-bujica-emocija-na-pocetku-nove-sezone-the-voicea-bilo-je-i-suza-massimo-ostao-zapanjen-ja-s-18-godina-nisam-znao-pjevati-tako-dobro-kao-ti-9715066", "wayback_url": "https://web.archive.org/web/20200629222329/https://www.jutarnji.hr/scena/reality/video-bujica-emocija-na-pocetku-nove-sezone-the-voicea-bilo-je-i-suza-massimo-ostao-zapanjen-ja-s-18-godina-nisam-znao-pjevati-tako-dobro-kao-ti-9715066", "a_id": "Q104536558-2"}