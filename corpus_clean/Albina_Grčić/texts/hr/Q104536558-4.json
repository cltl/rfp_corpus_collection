{"title": "Spli\u0107anka odu\u0161evila u Voiceu: studentica povijesti i engleskog jezika pro\u0161la dalje, bodrila je baka An\u0111elka; 'Ja kad je \u010dujem da pjeva, suze idu od radosti!'", "text": "Spli\u0107anka odu\u0161evila u Voiceu: studentica povijesti i engleskog jezika pro\u0161la dalje, bodrila je baka An\u0111elka; 'Ja kad je \u010dujem da pjeva, suze idu od radosti!'\nJedna od prvih kandidatkinja prikazanih u prvoj epizodi nove sezone \"The Voicea\", Albina Gr\u010di\u0107 je iz Splita. Studentica povijesti i engleskog jezika na Filozofskom fakultetu odu\u0161evila je \u017eiri svojim glasovnim sposobnostima, ba\u0161 kako je u videu koji prethodi njenome nastupu, onome u kojemu svaki natjecatelj ka\u017ee pone\u0161to o sebi, najavila njena baka An\u0111elka.\n\"Ja kad je \u010dujem da pjeva, suze mi idu od radosti!\", rekla je ona iskreno, grle\u0107i unuku. Najve\u0107a podr\u0161ka Albini upravo je njena obitelj, no tu je i jedna osoba njoj vrlo va\u017ena, koja ju je i dopratila na nastup...\n\"On mi je zapravo prva simpatija, imamo zabilje\u017een jedan od prvih trenutaka, sliku kad smo imali tri godine\", obja\u0161njava zanesena 20-godi\u0161njakinja odnos sa svojim dugogodi\u0161njim de\u010dkom Ivanom.\nPrijateljica Marijana pak mladu pjeva\u010dicu opisuje kao veselo stvorenje s kojom \u010desto i rado zasvira. Obitelj samo potvr\u0111uje afinitete studentice iz Splita:\n\"Do\u0111e ku\u0107i, pozdravi nas, povu\u010de se u svoju sobu, uzme mikrofon i pjeva...\", smije se baka An\u0111elka\nNo kao i mnogim iskusnijim glazbenicima od nje, Albinu je prije samog nastupa uhvatila trema. \"Malo mi je panika\", zadnje je \u0161to je izjavila prije nego se popela na pozornicu i otpjevala pjesmu Laure Pausini \"En cambio no\".\n\"Ovo je za Vannu netko\", prokomentirao je Gobac sekundu prije nego se pjeva\u010dica odu\u0161evljeno okrenula, prije toga pritisnuv\u0161i gumb. Nije bila jedina, isto je u\u010dinio zagreba\u010dki roker.\n\"Ja se nisam okrenuo, osjetio sam na trenutke malo nesigurnosti\", rekao je pak Ivan De\u010dak. Albina je odabrala Vannu za mentoricu.\n\"Ja imam tim!\", odu\u0161evljena je bila pjeva\u010dica. \"Kakva ljepotica...\"\nSljede\u0107i kandidat, na odu\u0161evljenje mnogih stanovnika grada pod Marjanom, bio je Spli\u0107anin Sandro Gerbec. Zgodni fitness zaljubljenik i glazbenik stigao je u pratnji supruge Doris no nije imao sre\u0107e kao sugra\u0111anka Albina. Njemu se nijedan od mentora nije okrenuo, stoga ga u daljnjem natjecanju ne\u0107emo gledati.", "original_url": "https://slobodnadalmacija.hr/mozaik/showbiz/splicanka-odusevila-u-voiceu-studentica-povijesti-i-engleskog-jezika-prosla-dalje-bodrila-je-baka-andelka-39-ja-kad-je-cujem-da-pjeva-suze-idu-od-radosti-39-637215", "wayback_url": "https://web.archive.org/web/20200116054130/https://slobodnadalmacija.hr/mozaik/showbiz/splicanka-odusevila-u-voiceu-studentica-povijesti-i-engleskog-jezika-prosla-dalje-bodrila-je-baka-andelka-39-ja-kad-je-cujem-da-pjeva-suze-idu-od-radosti-39-637215", "a_id": "Q104536558-4"}