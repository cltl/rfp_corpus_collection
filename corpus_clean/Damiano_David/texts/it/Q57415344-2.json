{"title": "Damiano David: \u201cLa droga \u00e8 una grandissima zozzeria\u201d", "text": "Damiano David: \u201cLa droga \u00e8 una grandissima zozzeria\u201d\n\u00abNon cadiamo nello stereotipo della rockstar alcolizzata e drogata\u00bb. Damiano David prende le distanze. Accusato all'alba della vittoria all'Eurovision 2021 di fare uso di cocaina dopo che un'inquadratura durante la diretta televisiva, lo aveva ripreso chino, con il volto rivolto verso tavolo, la serata della finale. Prova inequivocabile per i detrattori, soprattutto francesi, battuti al televoto dalla band italiana, che il giovane frontman dei M\u00e5neskin, stesse sniffando droga. Polemica montata e in un giorno subito sgonfiata, dopo le dichiarazioni del gruppo rock romano di essere a disposizione per sottoporsi senza riserve al test e fugare ogni dubbio. \u00abNon faccio uso di droghe, per favore non dite queste cose\u00bb, ha esordito in conferenza stampa Damiano, \u00abmi sono piegato perch\u00e9 stavo osservando Thomas che aveva rotto un bicchiere con la gamba\u00bb.\nRitratto di Francis Delacroix\nLa fascinazione verso la rockstar pompata e strafatta non sembra perdere quota neanche in questo nuovo millennio, ma per i M\u00e5neskin il sogno di una vita sul palco e le strategie per raggiungerlo, non passa attraverso gli stati lisergici: \u00abla creativit\u00e0 viene da una mente sana. Allenata. Lucida. Il cervello \u00e8 una macchina che deve avere gli ingranaggi a posto e la droga \u00e8 solo una grandissima zozzeria\u00bb, ha spiegato in un'intervista esclusiva per Vogue Italia, \u00abnon cadiamo nello stereotipo della rockstar alcolizzata e drogata. Il messaggio che vogliamo diffondere con la nostra musica \u00e8 l\u2019esaltazione dell\u2019uomo tramite la propria libert\u00e0 e come potremmo parlare di espressione del proprio s\u00e9 legandoci a qualcosa che rende invece, dipendenti, schiavi?\u00bb continua, \u00abgli artisti che ne hanno fatto uso, come Amy Winehouse e il club dei 27, sono dei grandissimi con una sola nota stonata. Noi stiamo facendo una strada dove mettiamo cuore e anima, qualsiasi cosa ci ostacoli la evitiamo\u00bb.\nE se andiamo a vedere, Damiano David, 22 anni lo scoro 8 gennaio, con il mondo della droga non ha mai avuto niente a che fare, per estrazione sociale, tappe creative e dedizione alla musica. \u00abLa mia giornata, durante gli anni del liceo (il linguistico Eugenio Montale, interrotto dopo il successo a X Factor e due bocciature) era 8-14 scuola, pranzo, 15-22 prove della band, tutti i giorni senza mai sgarrare, non c'era raffreddore o febbre che tenesse\u00bb. Figlio di due assistenti di volo che fin da piccolo lo hanno portato in giro per il mondo e aiutato a conoscere varie culture, \u00abnon \u00e8 che facevamo la vacanza nel resort, cercavamo di vivere attraverso le tradizioni del posto\u00bb dice, \u00abl'ultimo viaggio fatto con loro e mio fratello \u00e8 stato in Tanzania, una full immersion tra i Masai con cui giocavamo a calcetto e scambiavamo cibo\u00bb, lo hanno anche spronato a seguire la sua vocazione, \u00aball'inizio un po' di preoccupazione c'era, ma poi quando hanno visto che avevamo ingaggi per tre sere a settimana pur non essendo famosi, gestivamo un social, facevamo gli shooting, suonavamo per strada, scrivevamo e componevamo, e con quello che guadagnavamo riuscivamo a produrci i dischi, sono stati contenti di avere un figlio con una passione che lo teneva occupato tutto il giorno\u00bb. Cresciuto nel quartiere romano di Bravetta, ha iniziato a frequentare le band della zona come cantante gi\u00e0 negli anni delle scuole medie, dove suona per un breve periodo Victoria De Angelis, la bassista che qualche anno dopo qualche anno fonda i M\u00e5neskin insieme al chitarrista Thomas Raggi. Quando Damiano si ripresenta, per diventare il vocalist della neonata band, lo scartano \u00abtroppo pop\u00bb etichettano, ma poi lo richiamano e riuscendo a convincerli di essere cambiato e di voler fare le cose sul serio.\n\u00abAllora ero una persona diversa\u00bb racconta il leader dei Maneskin, che a quei tempi aveva i capelli corti, giocava a basket e ancora celava ancora impacciato quell'aura da \u201cbello e dannato\u201d che in queste ultime stagioni ha fatto impazzire teenager e milf di tutta Italia, \u00abpoi ho capito che dovevo andare verso la libert\u00e0. Ho imparato ad essere come mi piaceva senza pi\u00f9 nascondermi da chi non voleva accettare la diversit\u00e0\u00bb.\nDiversit\u00e0, in primis, che trasmette attraverso lo stile e che mostra sicuro avvolto in tute nude look, tacchi a spillo e movenze da peep show londinese sul palco, \u00abproprio perch\u00e9 sono sicuro della mia sessualit\u00e0, amo giocarci\u00bb dice \u00abse mi trucco e mi metto il rossetto mi sento ancora pi\u00f9 uomo, poi, quando finisce il siparietto torno ad essere il Damiano tranquillo di tutti i giorni\u00bb.\nI Maneskin dopo il successo all'Eurovision Song Contest 2021 che riporta la vittoria all'Italia dopo 31 anni dall\u2019ultima volta, con il brano \u201cZitti e Buoni\u201d e con l'album \u201cTeatro d\u2019ira - Vol. I\u201d, hanno totalizzato oltre 113 milioni di streaming. Scritto e composto interamente dalla band, \u201cZitti e Buoni\u201d \u00e8 canzone pi\u00f9 ascoltata al mondo su Spotify fra i brani in gara tra marzo e maggio 2021 con oltre 52 milioni di streaming mettendo in luce l\u2019attitudine del gruppo a cantare la libert\u00e0 e a sfidare contro i pregiudizi.\n\u00a9 Nicol\u00f2 Salvatori\nI M\u00e5neskin il prossimo dicembre suoneranno dal vivo per la prima volta sui palchi dei pi\u00f9 importanti palazzetti italiani, dove presenteranno il loro secondo album in un tour di 11 date. Gi\u00e0 sold out i concerti previsti al Palazzetto dello Sport di Roma (14 e 15 dicembre 2021) e del Mediolanum Forum di Assago (18 e 19 dicembre), a cui si \u00e8 aggiunto un terzo show al palazzetto di Milano, previsto per il 22 marzo 2022. La tourn\u00e9e fa tappa il 20 marzo all\u2019Unipol Arena di Casalecchio di Reno (BO), il 26 marzo al PalaPartenope di Napoli, il 31 marzo al Nelson Mandela Forum di Firenze, il 3 aprile al Pala Alpitour di Torino, l\u20198 aprile al PalaFlorio di Bari e si conclude nell\u2019iconica Arena di Verona il 23 aprile 2022, evento live che vede i M\u00e5neskin aprire la stagione dei grandi concerti 2022 dell\u2019Arena.\nIn apertura, i Maneskin ritratti da Francis Delacroix.", "original_url": "https://www.vogue.it/news/article/damiano-david-maneskin-chi-e-cocaina-storia", "wayback_url": "https://web.archive.org/web/20210524190809/https://www.vogue.it/news/article/damiano-david-maneskin-chi-e-cocaina-storia", "a_id": "Q57415344-2"}