{"title": "Sanremo 2021, i Maneskin si spogliano e parlano di libert\u00e0 sessuale", "text": "Sanremo 2021, i Maneskin si spogliano e parlano di libert\u00e0 sessuale\nI M\u00e5neskin si spogliano (letteralmente) da ogni inibizione e parlano, in vista di Sanremo, della propria libert\u00e0 e sessualit\u00e0 a 7, inserto del Corriere della Sera. Il gruppo rock, giunto alle luci dei riflettori con X Factor, ha deciso, infatti, di posare completamente nudo sotto la guida del grande Oliviero Toscani.\nOgnuno di essi si \u00e8 tinto di un colore, associandolo a un\u2019emozione. Ethan ha scelto il rosso, la \u00abpassione\u00bb, Victoria la \u00abnaturalezza\u00bb della terra, Thomas l\u2019arancione dell\u2019\u00abira\u00bb, mentre Damiano il giallo, a rappresentare la \u00abserenit\u00e0\u00bb. Sentimenti contrastanti che, per\u00f2, ben rappresentano il significato del nuovo album \u201cTeatro d\u2019ira\u201d a cui il brano di Sanremo \u201cZitti e buoni\u201d far\u00e0 da apripista.\n\u00abSe le tue scelte non fanno male a nessuno sono la strada giusta da seguire\u00bb\n\u00abIl disco \u00e8 ispirato a noi \u2013 dice Damiano, voce del gruppo \u2013 parla di noi, di quello che pensiamo e che vogliamo lasciare. Crediamo nell\u2019individualit\u00e0 e nell\u2019unicit\u00e0. Non ci piace chi punta il dito verso chi non \u00e8 spaventato dicendo \u201csei un freak, sei un tipo strano, un deviato\u201d\u00bb.\nUno stigma verso cui hanno dovuto combattere sin da bambini. \u00abA 11 anni avevo gi\u00e0 i capelli lunghi e avevo problemi con i miei coetanei che mi vedevano come un tipo strano, che non segue uno schema predefinito \u2013 rivela il batterista Ethan Torchio \u2013 Un giorno ne ho parlato con i miei, e mi hanno detto che se le mie scelte non fanno male a nessuno sono la strada giusta da seguire\u00bb.\nAnche per Victoria De Angelis, la bassista dei M\u00e5neskin, i genitori sono stati fondamentali per lo sviluppo della propria libert\u00e0. \u00abAlle elementari volevano mettermi la gonna, per la divisa \u2013 racconta \u2013 ma io ero a disagio con abiti femminili. Ero disperata e loro sono stati supercomprensivi. Altri l\u2019avrebbero preso per il capriccio di un bambino, invece i miei hanno capito che non mi sentivo me stessa\u00bb.\n\u00abTutti sono aperti, poi arriva la paura del giudizio\u00bb\nDi mentalit\u00e0 aperta e di larghe vedute, i M\u00e5neskin non hanno mai fatto mistero di una sessualit\u00e0 fluida e serena. \u00abDella nostra generazione presi singolarmente tutti sono aperti \u2013 sostiene Damiano \u2013 poi messi nel gruppo arriva la paura del giudizio e dell\u2019esposizione\u00bb. \u00ab\u00c8 importante vivere il sesso con naturalezza. \u2013 gli fa eco il chitarrista Thomas Raggi \u2013 \u00c8 una cosa talmente personale, intensa e delicata, che ognuno la vede a suo modo\u00bb.\nTutti e quattro gli artisti celebrano infatti la libert\u00e0 sia in campo sentimentale che in quello sessuale. Thomas \u00e8 etero, Victoria bisessuale, Damiano eterosessuale, ma \u00abcuriosone\u00bb, Ethan, infine, si definisce sessualmente libero. \u00abMi sento amorosamente libero perch\u00e9 ho capito quanto l\u2019amore sia pi\u00f9 bello vivendolo liberamente \u2013 confida Ethan \u2013 Nel futuro vedo una relazione longeva. Ora sono per il divertimento\u00bb.\n\u00abAbbiamo tutti l\u2019idea della coppia monogama. Tanti, per\u00f2, si amano pur non avendo una esclusivit\u00e0 sessuale \u2013 ribadisce Damiano \u2013 C\u2019\u00e8 chi decide di sperimentare altre cose. Chi prima, chi dopo, chi mai\u00bb. Tuttavia, sostengono i M\u00e5neskin, la societ\u00e0 \u00e8 piena di un perbenismo di facciata, condito da un maschilismo tossico dilagante. \u00abIl problema \u00e8 quando si giudica una donna che ha molta libert\u00e0 sessuale associandola a quella professione come fosse un insulto \u2013 dice Victoria \u2013 Cos\u00ec si accresce lo stereotipo delle donne per forza caste mentre io, se sono maschio e faccio sesso con cento ragazze, sono figo\u00bb.\nIl gruppo parteciper\u00e0 per la prima volta a Sanremo 2021 e dallo \u00abScusa Amad\u00e8\u00bb del cantante possiamo immaginare che ne vedremo delle belle.", "original_url": "https://www.neg.zone/2021/02/12/sanremo-maneskin/", "wayback_url": "https://web.archive.org/web/20210212160554/https://www.neg.zone/2021/02/12/sanremo-maneskin/", "a_id": "Q57415344-3"}