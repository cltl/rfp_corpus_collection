{"title": "Anxhela Peristeri zbulon m\u00eb shum\u00eb p\u00ebr \u201cPa Mua\u201d dhe koncertin e par\u00eb recital", "text": "Anxhela Peristeri zbulon m\u00eb shum\u00eb p\u00ebr \u201cPa Mua\u201d dhe koncertin e par\u00eb recital\nAnxhela Peristeri i ka munguar tregut muzikor shqiptar p\u00ebr nj\u00eb periudh\u00eb 4-mujore dhe n\u00eb nj\u00eb intervist\u00eb t\u00eb dh\u00ebn\u00eb p\u00ebr \u201cTop Awards\u201d, artistja \u00ebsht\u00eb shprehur se mungesa e saj ishte e q\u00ebllimshme p\u00ebr shkak t\u00eb koncertit t\u00eb par\u00eb recital.\nNd\u00ebrkoh\u00eb q\u00eb jemi n\u00eb prag t\u00eb k\u00ebtij recitali, t\u00eb cilin k\u00ebng\u00ebtarja e ka titulluar \u201cReflektim\u201d, Anxhela publikon nj\u00eb tjet\u00ebr projekt muzikor, duke q\u00ebndruar sa m\u00eb pran\u00eb fansave.\nKjo k\u00ebng\u00eb, n\u00eb t\u00eb cil\u00ebn k\u00ebng\u00ebtarja ka ardhur mjaft origjinale, \u00ebsht\u00eb b\u00ebr\u00eb menj\u00ebher\u00eb pjes\u00eb e klasifikimit t\u00eb \u201cThe Top List\u201d, duke u renditur n\u00eb vendin e 74-t\u00eb.\nE kontaktuar nga \u201cTop Awards\u201d, Anxhela ka zbuluar m\u00eb shum\u00eb p\u00ebr k\u00ebt\u00eb projekt muzikor si edhe p\u00ebr recitalin e saj, i cili mbahet m\u00eb 15 N\u00ebntor.\nTA: Pse keni vendosur ta titulloni recitalin tuaj \u201cReflektim\u201d?\nAnxhela: Ishte nj\u00eb diskutim i gjat\u00eb me produksionin dhe grupin kreativ \u00e7\u00ebshtja e titullit dhe fjala e par\u00eb q\u00eb i p\u00ebrmblidhte t\u00eb gjitha mendimet dhe arsyet e k\u00ebtij projekti ishte \u201cReflektim\u201d. K\u00ebt\u00eb kam b\u00ebr\u00eb pas 17 vitesh eksperienc\u00eb. Nj\u00eb reflektim t\u00eb thell\u00eb artistik t\u00eb asaj q\u00eb shkoi dhe planet e s\u00eb ardhmes.\nTA: N\u00eb prag t\u00eb recitalit, publikon \u201cPa mua\u201d, pse kjo zgjedhje? Mos ndoshta p\u00ebr ta mbajtur publikun t\u00eb karikuar?\nAnxhela: Kisha koh\u00eb q\u00eb nuk kisha nxjerr\u00eb k\u00ebng\u00eb t\u00eb reja dhe t\u00eb dy projektet e fundit ishin nj\u00eb mish\u00ebrim i stin\u00ebs s\u00eb vjesht\u00ebs, q\u00eb \u00ebsht\u00eb kaq frym\u00ebzuese dhe e dashur p\u00ebr mua. Sigurisht q\u00eb ka nj\u00eb strategji edhe lan\u00e7imi i tyre para koncerit por p\u00ebrsa koh\u00eb k\u00ebng\u00ebt kan\u00eb tinguj q\u00eb t\u00eb mbushin dhe ka kaq shum\u00eb komente e urime p\u00ebr k\u00ebto dy projekte sa mendoj q\u00eb kurdo q\u00eb t\u00eb ishin lan\u00e7uar, kishin p\u00ebr t\u00eb patur po k\u00ebt\u00eb sukses.\nTA: Si po shkojn\u00eb p\u00ebrgatitjet, ke emocione p\u00ebr recitalin pasi vet\u00ebm pak dit\u00eb na ndajn\u00eb nga dita e madhe?\nAnxhela: Esht\u00eb nj\u00eb periudh\u00eb e ngjeshur. Projekti n\u00eb vet\u00ebvete ka shum\u00eb element\u00eb t\u00eb kuruar n\u00eb detaje, q\u00eb padyshim do t\u00eb rrisin standardet e k\u00ebtyre lloj koncertesh n\u00eb at\u00eb salle. Kjo do t\u00eb thot\u00eb q\u00eb emocionet rriten por b\u00ebhet edhe m\u00eb e bukur pritja e dat\u00ebs 15 N\u00ebntor.\nTA: Ata q\u00eb nuk do mund t\u00eb jen\u00eb t\u00eb pranish\u00ebm n\u00eb koncert, do ken\u00eb ndonj\u00eb mund\u00ebsi ta shohin at\u00eb m\u00eb von\u00eb?\nAnxhela: Patjet\u00ebr q\u00eb do e shohin. Nj\u00eb prej televizioneve shqiptare do e rregjistroj\u00eb dhe do ta hedh\u00eb n\u00eb transmetim koncertin tim. M\u00eb pas do ta gjejn\u00eb edhe n\u00eb kanalin tim n\u00eb \u201cYoutube\u201d.\nTA: Le t\u00eb rikthehemi tek \u201cPa mua\u201d, p\u00ebr \u00e7far\u00eb flet ky projekt muzikor?\nAnxhela: Ky projekt muzikor si 80% e repertorit tim \u00ebsht\u00eb nj\u00eb balad\u00eb e trisht\u00eb (buz\u00ebqesh).\nTA: Dy projektet e fundit, \u201cShpirti ma di\u201d dhe \u201cPa mua\u201d vijn\u00eb me tekste shum\u00eb t\u00eb trishta, mos ndoshta ka lidhje me jet\u00ebn personale t\u00eb Anxhel\u00ebs? Ka ndonj\u00eb t\u00eb v\u00ebrtet\u00eb n\u00eb k\u00ebto tekste?\nAnxhela: Vdes t\u00eb shkruaj balada. N\u00ebse do t\u00eb ishin ndjesi personale, t\u00eb perjetuara nga un\u00eb, tani duhet t\u00eb isha n\u00eb seanca terapie me psikolog dhe jo t\u00eb t\u00eb p\u00ebrgjigjesha ty (qesh). Mendoj q\u00eb un\u00eb kur jam m\u00eb e lumtur se kurr\u00eb mund t\u00eb shkruaj tekstin m\u00eb t\u00eb dhimbsh\u00ebm q\u00eb ekziston. Duhet t\u00eb kem n\u00eb subkoshienc\u00eb ndonj\u00eb sinjalizues q\u00eb merr sinjale nga e p\u00ebrditshmja e njer\u00ebzve q\u00eb m\u00eb rrethojne se nuk e kuptoj as vet\u00eb nga m\u00eb burojn\u00eb vargjet.\nTA: Nje videoklip i thjesht\u00eb, n\u00eb t\u00eb cilin ke ardhur tep\u00ebr natyrale, pse kjo zgjedhje?\nAnxhela: Me videoklipet kam eksperimentuar n\u00eb t\u00eb gjitha zhanret. T\u00eb till\u00eb nuk kisha b\u00ebr\u00eb kurr\u00eb m\u00eb par\u00eb, meq\u00eb edhe tendencat jan\u00eb pa make-up, pa veshje t\u00eb shtrenjta. Ndjesi rehatie kur vargjet dhe muzika mbajn\u00eb pesh\u00eb.\nTA: \u201cShpirti ma di\u201d dhe \u201cPa mua\u201d do i performosh n\u00eb recitalin \u201cReflektim\u201d?\nAnxhela: Edhe sikur mos ti\u2019 k\u00ebndoj un\u00eb, do i k\u00ebndoj\u00eb salla me siguri. Patjet\u00ebr q\u00eb do t\u00eb jen\u00eb qershia mbi tort\u00eb e k\u00ebtij koncerti.", "original_url": "http://topawards.top-channel.tv/index.php/ne-prag-te-recitalit-anxhela-peristeri-zbulon-me-shume-per-pa-mua-dhe-koncertin-e-pare-recital/", "wayback_url": "https://web.archive.org/web/20210508165758/http://topawards.top-channel.tv/index.php/ne-prag-te-recitalit-anxhela-peristeri-zbulon-me-shume-per-pa-mua-dhe-koncertin-e-pare-recital/", "a_id": "Q18244983-37"}