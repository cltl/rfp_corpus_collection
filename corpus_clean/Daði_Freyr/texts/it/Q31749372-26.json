{"title": "in Islanda trionfano Da\u00f0i Freyr e i Gagnamagni\u00f0 con \"Think about things\"", "text": "in Islanda trionfano Da\u00f0i Freyr e i Gagnamagni\u00f0 con \"Think about things\"\nDa fenomeno virale di internet al palco dell\u2019Eurovision Song Contest 2020.\nDa\u00f0i Freyr, e la sua band Gagnamagni\u00f0, hanno vinto il S\u00f6ngvakeppnin, il tradizionale festival dell\u2019Islanda per selezionare la proposta del piccolo paese nordico nel contest canoro europeo.\nA Rotterdam, dove dal 12 al 16 maggio prossimi si terr\u00e0 l\u2019Eurovision, canteranno \u201cThink about things\u201d, versione inglese del brano in islandese \u201cGagnamagni\u00f0\u201c.\nSolo pochi giorni fa il pezzo ha ottenuto grande attenzione sul web dopo l\u2019inaspettato endorsement di alcuni personaggi di spicco dello spettacolo, fra i quali l\u2019attore Russell Crowe.\nCinque brani si sono dati battaglia nella prima parte della finale del S\u00f6ngvakeppnin, tenutasi nell\u2019arena Laugardalsh\u00f6ll della capitale Reykjav\u00edk.\nA superare il primo step, e passare alla finalissima a due per volere di una giuria di esperti e del televoto, Da\u00f0i & Gagnamagni\u00f0 e la rock band di successo in patria DIMMA con \u201cAlmyrkvi\u201d.\nFuori a sorpresa Iva Mar\u00edn Adrichem, cantante 21enne non vedente data per favoritissima fra gli eurofan, in gara con la suggestiva \u201cOculis videre\u201d.\nDopo qualche problema tecnico che ha costretto i Da\u00f0i & Gagnamagni\u00f0 a esibirsi due volte (la base del brano era partita inizialmente a velocit\u00e0 doppia), il gruppo \u00e8 emerso vincitore dalla sfida a due giudicata dal solo televoto da casa.\nDa\u00f0i Freyr P\u00e9tursson \u00e8 un cantante e polistrumentista \u2013 alto ben 2,08 metri! \u2013 gi\u00e0 salito alle cronache eurovisive. Nel 2017 si \u00e8 classificato secondo al S\u00f6ngvakeppnin con \u201cIs this love?\u201c, dietro a Svala, volata a Kiev in Ucraina ma poi rimasta poi in semifinale all\u2019Eurovision con il brano \u201cPaper\u201c.\nIl gruppo che lo accompagna, i Gagnamagni\u00f0, \u00e8 formato per l\u2019occasione e composto dalla moglie \u00c1rn\u00fdja Fj\u00f3la \u00c1smundsd\u00f3ttir, la sorella di Freyr come corista, e tre amici.\nNon perderti nemmeno una notizia, unisciti al nostro canale Telegram oppure scarica la nostra Web App gratuita o seguici sui social: Facebook | Twitter e Instagram", "original_url": "https://www.eurofestivalnews.com/2020/02/29/eurovision-2020-in-islanda-trionfano-dadi-freyr-e-i-gagnamagnid-con-think-about-things/", "wayback_url": "https://web.archive.org/web/20200301020944/https://www.eurofestivalnews.com/2020/02/29/eurovision-2020-in-islanda-trionfano-dadi-freyr-e-i-gagnamagnid-con-think-about-things/", "a_id": "Q31749372-26"}