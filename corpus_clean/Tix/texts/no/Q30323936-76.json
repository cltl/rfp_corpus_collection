{"title": "Tix hedret avd\u00f8d fan: - Den skumleste fremf\u00f8relsen jeg har gjort", "text": "Tix hedret avd\u00f8d fan: - Den skumleste fremf\u00f8relsen jeg har gjort\n\u2013 Det er kanskje den mest skremmende opptredenen jeg har gjort. Det er sjeldent jeg har sunget i s\u00e5 intime og s\u00e5rbare omgivelser, sier Andreas \u00abTix\u00bb Haukeland til NRK.\nDen norske artisten er for tiden i Rotterdam og forbereder seg til Eurovision-konkurransen. Han er ogs\u00e5 aktuell i NRK-programmet Haik. Her tar programleder Christine Dancke ham med p\u00e5 en reise fylt av musikalske og r\u00f8rende \u00f8yeblikk.\nTix skrev l\u00e5ten \u00abEngel, ikke dra\u00bb til Aurora Buerskog (1998\u20132019). Foto: Privat\nBlant annet m\u00f8ter Tix familien og venninnen til Aurora Buerskog fra Stavanger. Hun d\u00f8de av kreft i 2019, bare 20 \u00e5r gammel.\nAurora var stor fan av Tix, og mot slutten hun hadde et stort \u00f8nske om at han skulle delta i begravelsen hennes.\n\u2013 Hun har en veldig spesiell plass i hjertet mitt, forteller Haukeland i programmet.\nTok to \u00e5r \u00e5 skrive\nHan forteller at det hele begynte da han sommeren 2019 gikk gjennom meldingene sine, og s\u00e5 at mange jenter hadde sendt samme melding til ham. I meldingen var det et bilde av en kiste. P\u00e5 kisten sto det malt \u00abTix\u00bb med gullbokstaver.\nP\u00e5 det tidspunktet var artisten i Bergen i forbindelse med VG-lista, men han tok flyet til Stavanger for \u00e5 delta i begravelsen til Aurora \u2013 fanen han aldri fikk m\u00f8tt.\n\u2013 Etter \u00e5 ha reist rett fra begravelse til en konsert for over ti tusen barn og ungdom, begynte tankene \u00e5 samle seg. Tenk hvor mye musikken min virkelig betyr for enkelte der ute i publikum, sier han til NRK.\nSe programmet her:\nChristine Dancke tar med Tix p\u00e5 en reise fylt av musikk, fans og t\u00e5rer. Du trenger javascript for \u00e5 se video. Christine Dancke tar med Tix p\u00e5 en reise fylt av musikk, fans og t\u00e5rer.\nI etterkant skrev han sangen \u00abEngel, ikke dra\u00bb, som er dedisert til Aurora.\n\u2013 Det er en l\u00e5t som tok meg to \u00e5r \u00e5 skrive ferdig, fordi det tok tid \u00e5 kjenne p\u00e5 alle f\u00f8lelsene, sier Haukeland.\nFramf\u00f8rte l\u00e5ten foran familien\nFor noen uker siden sang han l\u00e5ten foran Auroras n\u00e6rmeste p\u00e5r\u00f8rende. Familien forteller til NRK at det var en fin opplevelse og at de setter stor pris p\u00e5 sangen.\n\u2013 Aurora hadde likt den veldig godt, sier venninnen Anna.\nHun forteller at musikken til Tix betydde mye for Aurora. At musikken satte i gang en feststemning, og good-vibe.\n\u2013 N\u00e5r jeg h\u00f8rer musikken til Tix n\u00e5, s\u00e5 forbinder jeg det med v\u00e5re fine stunder sammen. Pausene i alt det vonde, sier hun.\nHun forteller at Aurora ikke snakket veldig mye om begravelse og d\u00f8d og s\u00e5nn, men var veldig opptatt av det skulle v\u00e6re en positiv ting. S\u00e5 sa hun \u00abdu lover, du lover at Tix kommer?\u00bb. Noe han gjorde.\nInntektene fra l\u00e5ten vil g\u00e5 til \u00d8nsketransporten, som hjalp Aurora oppfylle dr\u00f8mmen om \u00e5 komme til p\u00e5skefjellet p\u00e5 Haukeliseter en siste gang.", "original_url": "https://www-nrk-no.translate.goog/kultur/tix-hedret-avdod-fan_-_-den-skumleste-fremforelsen-jeg-har-gjort-1.15492622?_x_tr_sl=auto&_x_tr_tl=en&_x_tr_hl=en-US&_x_tr_pto=nui,elem", "wayback_url": "https://web.archive.org/web/20210925030022/https://www-nrk-no.translate.goog/kultur/tix-hedret-avdod-fan_-_-den-skumleste-fremforelsen-jeg-har-gjort-1.15492622?_x_tr_sl=auto&_x_tr_tl=en&_x_tr_hl=en-US&_x_tr_pto=nui,elem", "a_id": "Q30323936-76"}