{"title": "- Overalt skulle folk ha en bit av TIX, og det ble for mye", "text": "- Overalt skulle folk ha en bit av TIX, og det ble for mye\nHvem: Andreas Haukeland, bedre kjent som TIX\nHva: Artist, l\u00e5tskriver og n\u00e5 bestselgende forfatter\nHvorfor: Aktuell med boka Den stygge andungen, som har g\u00e5tt rett til topps p\u00e5 bestselgerlista\nHei, Andreas! Boka \u00abDen stygge andungen\u00bb f\u00f8k rett til topps p\u00e5 boklista. Den er n\u00e5 p\u00e5 andre plass. Hvordan f\u00f8les det?\n\u2013 Akkurat det har jeg ikke gjort meg opp noen tanker om enn\u00e5. Men det er selvf\u00f8lgelig litt stas. Jeg er mest opptatt av at de som trenger boken der ute f\u00e5r lest den. Den er skrevet med et m\u00e5l om \u00e5 hjelpe barn og ungdom.\nHva handler boka om?\n\u2013 Den handler om reisen fra \u00e5 v\u00e6re Andreas til \u00e5 bli TIX. Og p\u00e5 den reisen tar den for seg temaer som vennskap, kj\u00e6rlighet og utfordringer ved det \u00e5 f\u00f8le seg annerledes. Ikke minst handler den om \u00e5 omfavne annerledesheten sin og \u00e5 snu det negative til noe positivt.\nHvordan har det v\u00e6rt for deg \u00e5 skrive denne boka?\n\u2013 Det har v\u00e6rt vanskelig \u00e5 velge ut hvilke hendelser som skulle utgj\u00f8re den ferdige boken. Og noen av hendelsene har v\u00e6rt vonde \u00e5 gjenoppleve. Men jeg sitter igjen med f\u00f8lelsen av at jeg er veldig takknemlig for hele reisen, og jeg tror boken kommer til \u00e5 v\u00e6re til stor hjelp for veldig mange.\n[ Tix triumferte i MGP-finalen ]\nDu forteller at karakteren TIX ble b\u00e5de en velsignelse og en forbannelse. P\u00e5 hvilken m\u00e5te?\n\u2013 Fordelen med TIX var at jeg klarte \u00e5 oppn\u00e5 suksessen jeg dr\u00f8mte om. Og \u00e5 v\u00e6re en del av fellesskapet. Baksiden av medaljen var derimot at det ble vanskelig \u00e5 nyte suksessen fordi jeg ikke lenger kunne leve et normalt liv, og karakteren TIX overskygget Andreas. Overalt skulle folk ha en bit av TIX, og det ble for mye. Dermed ble jeg enda mer alene enn jeg noen gang var f\u00f8r jeg ble TIX.\nI boken er det blant annet beskrevet en episode der 13 \u00e5r gamle Andreas Haukeland sitter p\u00e5 kj\u00f8kkenet, \u00abHan har tics og tvangstanker, han f\u00f8ler seg stygg og alene \u2013 og han tror det vil bli s\u00e5nn for alltid\u00bb, skriver du. Hva forandret seg?\n\u2013 Tiden g\u00e5r og man blir eldre og noen erfaringer rikere. Jeg m\u00f8tte blant annet noen nye venner og kj\u00e6rester p\u00e5 veien som s\u00e5 ting i meg som jeg ikke selv s\u00e5. Jeg er fortsatt mye alene, men det er prisen jeg har valgt \u00e5 betale for \u00e5 n\u00e5 m\u00e5lene mine.\nHva vil du oppn\u00e5 med boka?\n\u2013 Jeg h\u00e5per \u00e5 inspirere og motivere s\u00e6rlig barn og ungdom, men ogs\u00e5 gi voksne et innblikk i hvordan tusener av barn faktisk har det. Boken er nok vel s\u00e5 viktig for foreldre. Samtidig synes jeg det er viktig at jeg forteller min egen historie s\u00e5pass helhetlig at fansen min forst\u00e5r hvorfor jeg har blitt som jeg er, og hvilke verdier som er viktige for meg.\nHva har v\u00e6rt din viktigste drivkraft for deg personlig, og karrieremessig?\n\u2013 Blant annet \u00f8nsket om \u00e5 bli sett for noe positivt, motbevise fordommer og litt kj\u00e6rlighetssorg. N\u00e5 er drivkraften min \u00e5 v\u00e6re til stede for de som vokser opp i dag og som skal m\u00f8te mange av de samme utfordringene som jeg gjorde.\nDen stygge andungen blir en svane. Hvordan tenker du om deg selv i dag?\n\u2013 Jeg liker den metaforen fordi den tar utgangspunkt i at den stygge andungen egentlig var en svane hele tiden. Det tar bare litt tid \u00e5 finne ut av det, og s\u00e5nn er det jo n\u00e5r man vokser opp. Jeg ser p\u00e5 meg selv som en foregangsfigur for mange unge der ute, med b\u00e5de styrker og svakheter, og det er jeg veldig stolt av.\nDu er Norges mest spilte artist, v\u00e6rt Norges bidrag i Eurovision, vunnet \u00e5rets spellemann, g\u00e5tt i front for \u00e5 snakke om tics og tvangstanker, og er n\u00e5 kjent for de fleste i Norge. Hvordan f\u00f8les det? Var dette planen din hele veien?\n\u2013 Ja, det var jo egentlig det. Men jeg har tatt mange avgj\u00f8relser underveis i artistkarrieren som har v\u00e6rt veldig utradisjonelle, s\u00e5 jeg er lettet over at de har ledet meg hit jeg er n\u00e5. Jeg f\u00f8ler meg heldig som f\u00e5r v\u00e6re en s\u00e5 stor del av s\u00e5 manges liv. Det er et ansvar som jeg tar p\u00e5 alvor.\n[ Kommentar: Ikke spis glass, si unnskyld ]\nHva vil du si til noen der ute som f\u00f8ler seg s\u00e5nn du gjorde som 13-\u00e5ring?\n\u2013 Livet ditt har bare s\u00e5 vidt begynt, og det kommer til \u00e5 bli dritbra! Og n\u00e5r ting er kjipt, s\u00e5 husk: Enten g\u00e5r det bra, ellers g\u00e5r det over.\nOg noen faste sp\u00f8rsm\u00e5l: Hva gj\u00f8r deg lykkelig?\n\u2013 \u00c5 v\u00e6re med andre mennesker.\nHvem var din barndomshelt?\n\u2013 Jeg hadde ikke s\u00e5 mange \u00e5 se opp til, men jeg dr\u00f8mte om han fyren jeg en dag \u00f8nsket \u00e5 kunne v\u00e6re. Alts\u00e5 TIX.\nHva misliker du mest ved deg selv?\n\u2013 At jeg er altfor n\u00f8ye og veldig ubesluttsom.\nHva gj\u00f8r du n\u00e5r du skeier ut?\n\u2013 Jeg skeier ut n\u00e5r jeg tar meg pause fra jobbingen.\nHva er du villig til \u00e5 g\u00e5 i demonstrasjonstog mot?\n\u2013 Utenforskap for eksempel. Hvis et demonstrasjonstog kunne hjulpet for det.\nEr det noe du angrer p\u00e5?\n\u2013 Jeg angrer p\u00e5 at jeg ikke har tatt mer fri i 20-\u00e5rene mine. Men det skal jeg klare \u00e5 ta igjen!\nHvem ville du helst st\u00e5tt fast i heisen med?\n\u2013 En heisreparat\u00f8r.\n[ \u2013 \u00c5 slite psykisk er ikke en del av den vellykkede pakken ]\nHold deg oppdatert. F\u00e5 daglig nyhetsbrev fra Dagsavisen", "original_url": "https://www.dagsavisen.no/nyheter/navn-i-nyhetene/2021/11/10/overalt-skulle-folk-ha-en-bit-av-tix-og-det-ble-for-mye/", "wayback_url": "https://web.archive.org/web/20211110181702/https://www.dagsavisen.no/nyheter/navn-i-nyhetene/2021/11/10/overalt-skulle-folk-ha-en-bit-av-tix-og-det-ble-for-mye/", "a_id": "Q30323936-23"}