{"title": "Dette tjente norske artister i 2016", "text": "Dette tjente norske artister i 2016\nSkattelistene viser at en rekke norske artister hadde et innbringende 2016.\nMens nyere utenlandssuksesser som Kygo, TIX og Alan Walker alle hadde millioninntekter i \u00e5ret som gikk, m\u00e5 de fortsatt se seg sl\u00e5tt av 1980-tallets suverent st\u00f8rste norske utenlandsuksess A-Ha.\nTJENER GODT: Magne Furuholmen (f.v.), Paul Waaktaar-Savoy og Morten Harket i A-Ha tjener fortsatt godt p\u00e5 b\u00e5de fordums og nyere suksesser. Her fra september i \u00e5r, da A-Ha kunngjorde at de kommer med nytt album. Foto: Fabrizio Bensch / Reuters\nGamle fortsatt eldst\nP\u00e5 inntektstoppen med god margin troner nemlig A-Ha-vokalist Morten Harket, med en inntekt p\u00e5 13.065.201 kroner, etterfulgt av Kyrre G\u00f8rvell-Dahll, bedre kjent som Kygo, med en inntekt p\u00e5 8.132.106 kroner.\nHarkets bandkamerat Magne Furuholmen inntar fjerdeplassen med en inntekt p\u00e5 6.936.994 kroner.\nBandets tredje medlem P\u00e5l Waktaar-Savoy st\u00e5r oppf\u00f8rt med 0 i inntekt, men har til gjengjeld en formue p\u00e5 over 11 millioner kroner.\nDuoen Nico & Vinz, som gjorde stor suksess p\u00e5 internasjonale hitlister i 2014, hadde ogs\u00e5 i fjor et godt inntekts\u00e5r, med rundt halvannen million i inntekt hver.\nBergen kan ellers skryte av \u00e5 v\u00e6re godt representert p\u00e5 inntektstoppen for 2016.\nI tillegg til EDM-stjerneskuddene Kygo og Alan Walker, st\u00e5r ogs\u00e5 veletablerte artister som Sissel Kyrkjeb\u00f8, Kurt Nilsen og Ylvis-br\u00f8drene oppf\u00f8rt med inntekter i millionklassen.", "original_url": "https://www.nrk.no/kultur/dette-tjente-norske-artister-i-2016-1.13748851", "wayback_url": "https://web.archive.org/web/20171104101123/https://www.nrk.no/kultur/dette-tjente-norske-artister-i-2016-1.13748851", "a_id": "Q30323936-10"}