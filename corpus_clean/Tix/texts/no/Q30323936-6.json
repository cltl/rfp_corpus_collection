{"title": "Tix fra russeharry til rap-eliten", "text": "Tix fra russeharry til rap-eliten\nMOVE ON UP!: Andreas \u00abTix\u00bb Haukeland menger seg for tiden med st\u00f8rre personligheter enn norsk russ. Foto: SIMON T\u00d8RNVALL ANDERSEN\nTix fra russeharry til rap-eliten\nPublisert: 20.02.17 10:10 Oppdatert: 20.02.17 12:22\nDel saken p\u00e5: Facebook\nEmail\nLenken er kopiert\nMUSIKK 2017-02-20T09:10:35Z\nHvem skulle tro at Norges dr\u00f8yeste russel\u00e5t-skaper en dag skulle f\u00e5 innpass hos den heteste delen av amerikansk rap-industri?\nFlo Rida (37) og Andreas \u00abTix\u00bb Haukeland (23). Smak p\u00e5 kombinasjonen. F\u00f8rst en multi-millionselgende og sofistikert s\u00f8rstats-rapper, deretter en B\u00e6rumsjypling som skapte storm i Norge med tekstlinjer som \u00abI kveld er det lov \u00e5 v\u00e6re hore/Vil du v\u00e6re med meg hjem n\u00e5r vi drikkes under bordet?\u00bb.\nN\u00e5 st\u00e5r begges navn under Flo Ridas ferske single, \u00abGame Time\u00bb, som kom i helgen.\nLes ogs\u00e5 : Her gir Flo Rida telefonnummeret sitt til fansen via VG!\nTix har med andre ord g\u00e5tt fra \u00e5 skrive harryvers for feststemt, norsk russ til \u00e5 bidra p\u00e5 f\u00f8rstesinglen til det kommende albumet fra ett av USAs heteste artistnavn.\n\u2013 Det er deilig endelig \u00e5 kunne vise at det ikke bare er russemusikk jeg driver med, sier Andreas \u00abTix\u00bb Haukeland p\u00e5 telefon fra Los Angeles.\n\u2013 Dette har v\u00e6rt planen helt siden jeg lagde de f\u00f8rste skandalel\u00e5tene for vel to \u00e5r siden. Jeg trivdes med \u00e5 lage musikk til russen, og jeg ville toppe det helt f\u00f8r jeg tok det videre. Det var faktisk russel\u00e5tene som gjorde at jeg ble oppdaget i L.A., insisterer han.\nFlo Ridas nye \u00abGame Time\u00bb, feat. Sage the Gemini, er hovedsinglen fra det som blir Florida-rapperens f\u00f8rste album p\u00e5 fem \u00e5r, \u00abThe Perfect 10\u00bb.\n\u2013 Det har v\u00e6rt en gradvis prosess \u2013 jeg kommer ikke til \u00e5 gi slipp p\u00e5 party-musikken, men utvikle meg gradvis i forhold til hvordan vi skriver l\u00e5ter og hvem vi skriver for. B\u00e5de publikum og jeg blir eldre, sier han.\nHusker du? : Artistmanager vil ha NRK-sensur oav Tix og andre russel\u00e5ter\nSom Tix & The P\u00f8ssy Project satte Andreas Haukeland en helt ny standard i sjangeren russel\u00e5ter - i negativ retning, vil de fleste si. Kritikken mot tekstene haglet, men l\u00e5tene ble en braksuksess som han feiret med \u00e5 fylle badekaret med pengene han tjente - flere titalls tusen kroner.\nDet uortodokse dykket i et badekar fylt av sedler fra Norges Bank publiserte han deretter p\u00e5 Snapchat og skapte like stort rabalder som alle debattene i kj\u00f8lvannet av russel\u00e5t-tekstene hans.\n\u2013 Russel\u00e5tene har bare v\u00e6rt oppvarmingen, og det er veldig provoserende at jeg ikke har f\u00e5tt fortelle hele historien rundt det jeg vil, sier Haukeland til VG.\n\u2013 Mener du at mediene var for opptatt av skandaleinnholdet i tekstene til russel\u00e5tene dine?\n\u2013 Det har ikke v\u00e6rt rom for mye annet. Media har \u00f8nsket \u00e5 f\u00e5 frem ett eneste bilde av Tix, og det har for s\u00e5 vidt v\u00e6rt helt greit. Jeg har bevisst spilt p\u00e5 det, men alltid visst at det bare har v\u00e6rt et sp\u00f8rsm\u00e5l om tid f\u00f8r jeg hadde momentum nok til \u00e5 bevise at jeg ogs\u00e5 er noe mer, forklarer han.\nAndreas Haukeland er spent p\u00e5 fortsettelsen etter \u00e5 ha bidratt p\u00e5 Flo Ridas nye single. Gjennom sitt amerikanske l\u00e5tforlag har han flere f\u00f8lere ute som han har f\u00e5tt positiv tilbakemelding p\u00e5, sier han.\nHusk denne! : VGs plateanmeldelse av Tix - \u00abD\u00f8mt og ber\u00f8mt\u00bb\nSamtidig har Haukeland v\u00e6rt st\u00f8dig leverand\u00f8r av russel\u00e5ter ogs\u00e5 mens han har dreid fokuset mot Los Angeles og USA det siste \u00e5ret. Fire l\u00e5ter er klar n\u00e5 i v\u00e5r, og etter planen blir det ytterligere tre til h\u00f8sten og nye tre til russekullet 2018.\nDeretter m\u00e5 Tix rett og slett se hva han f\u00e5r tid til, men \u00e9n ting er sikkert;\n\u2013 Sjokket n\u00e5 er vel at Tix kan lage musikk som n\u00e5r ut til folk, uten \u00e5 m\u00e5tte bruke dr\u00f8ye tekster!\nDenne artikkelen handler om Russen", "original_url": "https://www.vg.no/rampelys/musikk/i/aR7y4/tix-fra-russeharry-til-rap-eliten", "wayback_url": "https://web.archive.org/web/20180522112516/https://www.vg.no/rampelys/musikk/i/aR7y4/tix-fra-russeharry-til-rap-eliten", "a_id": "Q30323936-6"}