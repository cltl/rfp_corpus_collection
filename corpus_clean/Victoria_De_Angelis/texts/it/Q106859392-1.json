{"title": "\"Che rabbia, le etichette\"", "text": "\"Che rabbia, le etichette\"\nGli unici filtri che Victoria contempla sono le pecette nere sopra le parolacce di Zitti e buoni, la canzone grazie alla quale i M\u00e5neskin hanno vinto a Sanremo: il regolamento bacchettone di Eurovision Song Contest, dove la band il 22 maggio rappresenta l\u2019Italia, impone di cambiarle. Victoria ride e liquida la cosa con una scrollata di spalle: il meglio l\u2019ha dato a botta calda sul palco sanremese, accogliendo il premio con un colorito rosario di sacramenti. Tutto intorno a lei, dalla scia lisergica che diffonde sul palco oscillando abbracciata al suo basso, alla femminilit\u00e0 irrituale, insindacabile che sparge su una band di maschi che hanno fatto della fluidit\u00e0 una bandiera, fino al piglio garbato con cui prende la guida del gruppo quando il suo magnetico frontman posa il microfono, sembra fatto a modo suo: senza fronzoli, autentica. Le convenzioni, spiega, le stanno scomode da quando era bambina: \u00abGli stereotipi ci fanno sentire sbagliati, da piccola mi facevano tanta rabbia. Ora sono pi\u00f9 serena, forse perch\u00e9 ho imparato a circondarmi di persone aperte\u00bb.\nElle Italia\nLa filosofia fluida dei M\u00e5neskin \u00e8 un invito a sparigliare le carte.\nScardinare i clich\u00e9, soprattutto sul genere, pu\u00f2 aiutare le persone fragili a sentirsi comprese e gli altri ad allargare le prospettive.\nChe cosa la turbava da piccola?\nSoffrivo di certe rigide distinzioni tra maschile e femminile: a sei anni avevo proprio il rifiuto per tutte le cose \u201cda bambina\u201d: facevo skate, tenevo i capelli corti, mi vestivo da maschio. Non indossavo gonne, non perch\u00e9 non mi piacessero, ma per reclamare la chance di essere me stessa. Il rock ha incarnato quello slancio di libert\u00e0.\nUna bassista deve avere per forza un\u2019anima un po' sovversiva...\nQuella che ha ispirato il mio immaginario \u00e8 Kim Gordon dei Sonic Youth: in quegli anni il rock era un mondo maschile, lei se n\u2019\u00e8 sempre fregata, ha mandato all\u2019aria ogni stereotipo di bellezza, nel suo modo di stare sul palco c\u2019era qualcosa di aggressivo, sguaiato, ma ha conquistato migliaia di persone attraverso il suo strumento.\nLaura Sciacovelli\nAvete vent\u2019anni e un nuovo album che conta oltre 100 milioni di streaming, le prime date del tour sono sold out. Troppa pressione?\nPrima mi lasciavo spaventare dagli impegni che mi portavano lontano da casa e dagli amici, dalla routine e dal senso di responsabilit\u00e0: mi metteva ansia sapere che molte persone contavano su di noi. Quell\u2019ansia ora so gestirla meglio, anche perch\u00e9 questa vita mi ha regalato la cosa che sogno da sempre: l\u2019indipendenza.\nSi dice che la leadership del gruppo, dietro le quinte, sia sua.\nOgnuno ha il suo ruolo, ma ce li scambiamo, non siamo competitivi. Cio\u00e8, io s\u00ec, ma solo nei giochi da tavolo: l\u00ec, pur di vincere, baro.\nStrong is the new pretty: \u00e8 d\u2019accordo con questo slogan?\nC\u2019\u00e8 chi vede in una donna forte, o potente, una sorta di riscatto, la risposta a un\u2019idea fragile di femminilit\u00e0, ma l\u2019alternativa \u00e8 davvero il suo opposto? Una donna forte \u00e8 un bel segnale, ma credo che ci sia spazio, e bellezza, in ogni stato d\u2019animo o condizione.\nLei si piace?\nCi sto lavorando, ho i miei momenti, come ogni adolescente. Un tempo ero pi\u00f9 insicura. Trucco e vestiti mi aiutano a sentirmi meglio con me stessa, pi\u00f9 figa, ma ho periodi in cui vorrei stare in tuta e basta. In quei casi cerco di darmi forza, ricordare che puoi trascorrere una bellissima giornata anche struccata e coi capelli in disordine.\nLaura Sciacovelli\nSenza bisogno di maschere?\nMi ritengo una persona trasparente, a mio agio con tutti i miei spigoli. Le indosso in scena, trucco e costumi, come le luci e e il palco, contribuiscono a creare un immaginario: ci lavoriamo tanto.\nE dietro la maschera neanche una crepa?\nLe cose che mi fanno pi\u00f9 soffrire ho imparato a non mascherarle.\nQuali sono?\nAttacchi di panico. Ero una ragazza spensierata, a 14 anni mi sono ritrovata a non voler pi\u00f9 uscire di casa, ho perso un anno di scuola. C'era qualcosa di rotto in me e non sapevo come ripararmi. Prima me ne vergognavo, ora non ho pi\u00f9 bisogno di nasconderlo.\nCome ha fatto a uscirne?\nGrazie a una terapia, alla famiglia e agli amici, ma \u00e8 comunque da sola che impari a gestire certe voragini.\nAnche la musica e il gruppo l\u2019hanno aiutata?\nCerto. Siamo un gruppo, siamo amici, viviamo tutto insieme. Per\u00f2 restiamo quattro persone diverse: ognuno di noi ha paure e ambizioni tutte sue. Questi traguardi, professionali e personali, li considero per prima cosa miei: \u00e8 da quando ero piccola che li sogno.\nCome si immagina fra altri 20 anni?\nAiuto... pi\u00f9 brava a suonare il basso?\nIn tutte le foto Victoria De Angelis indossa gioielli Bulgari, sfavillanti creazioni che sono la pi\u00f9 alta espressione del savoir faire artigianale della maison di gioielleria romana, da scoprire su bulgari.com.\n(@foto di Laura Sciacovelli, styling di Monica Curetti, ha collaborato Gabriele Ciciriello; pettinature Ezio Diaferia @unconventional artist using cotril; trucco Martina Bolis @unconventional artist using mac cosmetics. Victoria, nella foto in apertura indossa: camicia e pantaloni Etro, reggiseno Alberta Ferretti; cintura vintage. Gioielli: collana Bulgari Serpenti Viper d'oro rosa e diamanti, orecchino Bulgari B.zero1 d\u2019oro rosa e diamanti di Bulgari, come l'anello Bulgari Serpenti Viper d'oro rosa e onice e l'anello Bulgari B.zero1 d'oro rosa e ceramica nera mat. - Nella foto insieme: per Damiano, top Dsquared2 e pantaloni Etro. Per Thomas, top Dsquared2, pantaloni e stola Etro. Per Ethan, gilet Dsquared2 e pantaloni Etro).\nLeggi le altre interviste\nAnna Foglietta\nVittoria Puccini\nElena Sofia Ricci\nMatilda Luz\nThis content is created and maintained by a third party, and imported onto this page to help users provide their email addresses. You may be able to find more information about this and similar content at piano.io", "original_url": "https://www.elle.com/it/magazine/interviste/a36382293/victoria-de-angelis-foto-senza-filtri/", "wayback_url": "https://web.archive.org/web/20210523223442/https://www.elle.com/it/magazine/interviste/a36382293/victoria-de-angelis-foto-senza-filtri/", "a_id": "Q106859392-1"}