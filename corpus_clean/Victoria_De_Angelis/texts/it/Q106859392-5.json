{"title": "I M\u00e5neskin fanno ballare anche le mamme- Sette", "text": "I M\u00e5neskin fanno ballare anche le mamme- Sette\nC hi sono davvero i M\u00e5neskin? L\u2019ennesima meteora? O un astro nascente del rock italiano? Lo dir\u00e0 il tempo. E loro cercano di non perderne neanche un battito, stando sempre in movimento. Li abbiamo incontrati alla Santeria Social club per la prima data di Milano del loro tour, il 21 marzo, giorno di presentazione del nuovo singolo, Morir\u00f2 da re (Sony). Seduti ai tavolini di un bar, non ancora truccati, sembrano quello che intimamente sono: un gruppo di quattro amici che sta difendendo, con i denti e gli artigli (oltre a piume e pellicce), il sogno di ogni adolescente stregato dal rock: vivere di musica, crescere suonando assieme, lasciare un segno nel proprio tempo. Spaccare, come si dice. Loro a X Factor hanno spaccato, arrivando secondi e poi scalando le classifiche con l\u2019inedito Chosen, Disco di platino in due mesi. Manuel Agnelli, giudice tv e loro tutor, ne ha intuito il talento, acerbo ma lampante, e l\u2019autenticit\u00e0 musicale, che nascondono e svelano attraverso il make up, i vestiti eccentrici, la coattaggine da romani. Che amano Milano: \u00ab\u2018Sta citt\u00e0 va a mille: radio, tv, locali, discografia, moda, rischiamo di venirci a vivere\u00bb, sintetizza Damiano David, leader carismatico e sexy, frontman atletico, esibizionista.\nDamiano ha un viso tagliente, lineamenti fini, naso aquilino e occhi sintonizzati su quello che gli succede attorno. Un fascino in stile Matthew McConaughey, e truccato sembra Luca Marinelli che canta Un\u2019emozione da poco nel film Lo chiamavano Jeeg Robot. Paragoni che montano la testa? Impossibile. \u00e8 ambizioso di suo, forse arrogante, certo sincero. C\u2019era un tempo in cui vestiva in maniera pettinata: camicia chiara, capelli corti, faccia pulita. Poi, il bell\u2019anatroccolo \u00e8 diventato un cigno nero. Quando lo incontriamo ha un chiodo nero, un giubbotto di pelle, pieno di borchie. Dice spesso \u00abobbiettivamente\u00bb, alterna un italiano preciso nel tono, per i ragionamenti, al romanaccio delle risposte di pancia: \u00abNon so perch\u00e9 piaccio alle donne, boh. Per\u00f2 pijo e porto a casa\u00bb. \u00c8 il pi\u00f9 loquace, scrive i testi, ha 19 anni, due in pi\u00f9 degli altri membri 17enni.\nC\u2019\u00e8 Victoria, bassista e basista del gruppo. Lei ha messo assieme i membri della band. \u00e8 a casa di lei che si fan le prove, nel quartiere Monteverde di Roma, dove frequentava lo stesso liceo di Thomas, il chitarrista. E da lei arriva il nome che la band usa come brand all\u2019inizio di ogni canzone: \u00abThis is M\u00e5neskin\u00bb, parola che significa \u00abchiaro di Luna\u00bb in danese, lingua della madre di Victoria, che in Danimarca ha portato gli amici a suonare: un\u2019esperienza che li ha compattati, sul piano personale e musicale. Altre parole danesi in lista per il nome del gruppo? I M\u00e5neskin se la ridono. Poi ne sparano un paio un po\u2019 grevi, coatte, pulp: \u00ablort\u00bb, che vuol dire \u00abmerda\u00bb, e \u00abskinke\u00bb, che vuol dire \u00abprosciutto\u00bb, ma per dire \u201camico\u201d, precisa Victoria, mimando le virgolette che usa quando vuole prendere le distanze o enfatizzare una parola, un\u2019espressione. Insomma, \u00e8 andata bene, potevano chiamarsi Skinkelort al posto di M\u00e5neskin. Gonna corta, top leopardato sotto una cascata di riccioli biondi, Victoria indossa le sue calze a rete d\u2019ordinanza: \u00abLe ho provate anche io\u00bb, dice Damiano: \u00abSo\u2019 strane, con \u2018sti buchi enormi, il filo stretto, me sentivo un prosciutto\u00bb. Il sorriso di Victoria \u00e8 aperto, lo senti anche quando parla, vocali larghe, la risata \u00e8 sonora.\nThomas, il chitarrista, \u00e8 alto e dinoccolato. Ha l\u2019apparecchio ai denti inferiori, capelli biondi che tiene fissi sulla fronte, fino agli occhi: sono obliqui e biondi, come la pioggia sventata al sole, come le dita sottili che scivolano sul manico della sua chitarra dove ama fare note vibrate alla John Frusciante, il celebre chitarrista dei Red Hot Chili Peppers. Ethan, il batterista, \u00e8 stato reclutato con un post di Victoria sul profilo Facebook del gruppo. Vive a Frosinone, faceva il pendolare per le prove. Ha la carnagione pi\u00f9 scura, capelli lunghi che durante l\u2019intervista tiene sciolti (se suona, li raccoglie in treccine), una tenda da cui si affaccia un sorriso timido. Lo chiamano \u201cindianino\u201d, per i tratti somatici da nativo americano. Parla poco, ha l\u2019erre moscia, pesta sulla batteria con singolare aplomb. La loro giornata tipo in tourn\u00e9e? Damiano: \u00abProviamo, suoniamo, sound check, fitting vari, in albergo stiamo poco. Dormiamo in camere separate e usiamo la mia come base. Ci sincronizziamo via WhatsApp, come sempre, anche quando siamo a casa dei nostri. Se dobbiamo spostarci la sera dopo il concerto ci spogliamo, ci strucchiamo, usciamo mezzi nudi, accappatoio e mutande, andiamo nel van, che \u00e8 grandissimo, ci lanciamo da una parte e dall\u2019altra, musica a palla\u2026 finch\u00e9 non crolliamo dal sonno\u00bb. Il primo \u00e8 Ethan. \u00ab\u00c8 narcolettico\u00bb, scherza Victoria.\nSembra una gita autogestita (di scuola se ne parla a fine anno, daranno gli esami da non frequentanti). Poche regole, dichiarate (vai a sapere se vere): non sbronzarsi e non drogarsi. \u00abI nostri live sono fisici\u00bb, sottolinea Damiano, \u00abdobbiamo Un live della band stare atleticamente bene. Poi a me non piace bere per sfasciarmi, mi piace il vino a tavola\u00bb. Le droghe? \u00abOgnuno \u00e8 libero, chi sono io per giudicare? Per\u00f2 bisogna divertirsi con i propri mezzi, io ho conosciuto amici persi, fuori di testa, fuggiti da casa, io non ci sono mai entrato in questa cosa\u00bb. E aggiunge: \u00abVa sfatata \u2018sta cosa che le rockstar si devono drogare, una stronzata\u00bb. In effetti, per il ballo attorno al palo da lap dance devi essere lucido. Il momento pi\u00f9 difficile di X Factor? \u00abQuando mi si \u00e8 bloccata la schiena. Il mio vicino di casa \u00e8 medico, mi ha fatto delle iniezioni. M\u2019ha resuscitato\u00bb. Qual \u00e8 stato il primo pensiero della mattina alla vigilia del concerto di Milano? Thomas: \u00abDov\u2019\u00e8 la cera lacca? Avevo mille cose da fare, ma non trovarla mi impanicava\u00bb. Damiano: \u00abNummevolevo arz\u00e0 proprio. Che palle la barba!\u00bb. Mentre Victoria aveva paura di fare tardi, \u00abcome sempre\u00bb, Ethan realizzava che \u00abMilano, il singolo, sono i primi passi di un lungo percorso\u00bb.\nIl tour \u00e8 tutto esaurito, in autunno ne \u00e8 previsto un altro (prodotto da Vivo concerti), oltre all\u2019uscita dell\u2019album, da scrivere in estate, per dire qualcosa di loro ai tanti fan che li seguono: \u00abfollow me\u00bb, \u201cseguimi\u201d, \u00e8 la parola chiave degli inediti in inglese, Chosen e Recovery. Intanto, \u00e8 uscito il nuovo singolo: Morir\u00f2 da re (Sony). Il sound \u00e8 funky rock, la voce di Damiano \u2013 un percussionista di vocali e consonanti \u2013, tiene bene il testo in italiano, lingua che fila meno liscia dell\u2019inglese. Protagonisti sono Marlena, una se\u00f1orita, e un uomo che vuole starle accanto, fino alla fine. Per Damiano \u00ablei \u00e8 una personificazione della paura di non poter essere se stessi. L\u2019uomo \u00e8 la sicurezza, il credere in s\u00e9, come un padre o un fratello maggiore, e prende questa donna in una situazione obbiettivamente scomoda per portarla verso una versione migliore: non cambiandola, ma facendole accettare se stessa, le sue aspirazioni\u00bb. Che idea hanno della morte quattro adolescenti? \u00abLa morte \u00e8 stare fermi\u00bb, rispondono in coro. Poi Ethan: \u00ab\u00e8 un concetto relativo. Niente muore, tutto si trasforma. Una fine pu\u00f2 essere anche un inizio. Un ciclo infinito\u00bb. Thomas ha sul braccio sinistro tatuato un cobra, soprannome datogli da Enrico Nigiotti, loro amico a X Factor. \u00abIl motivo \u00e8 zozzo\u00bb, scherza Victoria (che \u00e8 un leopardo). Thomas spiega: \u00abPer me \u00e8 un simbolo di rinascita, del percorso fatto assieme, lo uso come promemoria\u00bb. E gli altri, che animali si sentono? Ethan \u00e8 il lupo, \u00abpiace anche alla mia fidanzata\u00bb. Damiano un\u2019aquila. Il simbolo della Lazio? \u00abLa Lazio nunesiste, l\u2019aquila \u00e8 del Benfica! Sto in fissa con le ali, le ho tatuate sulla schiena, su Instagram il mio nickname \u00e8 YKAAAR (360mila follower) \u00e8 come Icaro, ma io non cadr\u00f2\u00bb. Basta non avvicinarsi troppo al Sole. \u00abNoi vogliamo solo la Luna\u00bb, sorride.\nLa cosa pi\u00f9 sorprendente del loro successo, dicono, sono le mamme ai concerti. \u00abLe milf, le milfone. Ti d\u00e0 soddisfazione piacere non solo alla coetanea, ma pure alla mamma, che s\u2019\u00e8 vista i veri concerti rock, i Rolling Stones, e ora vede noi, si sente una quindicenne e fa s\u00ec con la testa\u00bb, dice Damiano. \u00abS\u00ec, fanno \u201cs\u00ec\u201d con la testa\u00bb, annuiscono gli altri: \u00abTi approvano, ti dicono continuate cos\u00ec, siete fighi, bravi\u00bb, fa Thomas. \u00abLui ce l\u2019ha co\u2019 mi madre\u00bb, scherza Damiano che, bocciato due volte a scuola, si \u00e8 riconciliato con il padre grazie alla musica: \u00abLui \u00e8 riservato, non si esprime molto, le cose te le fa capire, non le dice. Quando ha visto che suonavo 8 ore al giorno, ha detto \u201ccazzo mio figlio non lo \u00e8, ma si comporta come una persona seria\u201d\u00bb. Sulla copertina c\u2019\u00e8 un libro aperto ai piedi di un trono. \u00abQuello sono io\u00bb, dice Ethan, fan di Siddartha di Herman Hesse: \u00abLeggo pi\u00f9 degli altri\u00bb. Damiano: \u00abNo, tu sei l\u2019unico che legge davvero\u00bb. Victoria: \u00abA me \u00e8 piaciuto L\u2019insostenibile leggerezza dell\u2019essere di Kundera\u00bb. Thomas? \u00abA me piace Pirandello, la teoria delle maschere, che ogni individuo ha pi\u00f9 personalit\u00e0 e...\u00bb Pausa. \u00abFico\u00bb. Damiano? \u00abIl ritratto di Dorian Gray, l\u2019unica cosabbella d\u2019a scuola. L\u2019ho copiato: ho fatto un patto col diavolo\u00bb. Victoria lo prende in giro, ripetendo la frase in romanesco. \u00abHoffatto un patto cordiavolo\u00bb.", "original_url": "https://www.corriere.it/sette/18_marzo_29/maneskin-cea76b6c-31b4-11e8-a935-2154f7b1bc02.shtml", "wayback_url": "https://web.archive.org/web/20201109040237/https://www.corriere.it/sette/18_marzo_29/maneskin-cea76b6c-31b4-11e8-a935-2154f7b1bc02.shtml", "a_id": "Q106859392-5"}