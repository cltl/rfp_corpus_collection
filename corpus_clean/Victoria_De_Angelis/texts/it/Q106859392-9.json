{"title": "\u201cSi dice Maneskin, non Moleskine!\u201d: origine e significato del nome della band", "text": "\u201cSi dice Maneskin, non Moleskine!\u201d: origine e significato del nome della band\n\u201cE ora le assegnazioni ai Man\u00e8skin\u201d, dice Manuel Agnelli, ma prontamente Victoria De Angelis, la bassista della band romana, corregge il suo coach: \u201cSi dice M\u00e5neskin!\u201d. Se potesse, poi, la frizzante e biondissima diciassettenne correggerebbe tutti coloro che si sono riversati sui motori di ricerca digitando un nome ancora pi\u00f9 strano, ovvero \u201cMoleskine\u201d! Certo, ci sono assonanze e consonanze che avvicinano il nome della band e il noto marchio di articoli di cartoleria, ma il secondo \u00e8 francese e si riferisce a un materiale di rivestimento che imita la pelle o il cuoio. L\u2019origine del termine \u201cm\u00e5neskin\u201d, invece, \u00e8 danese e si riferisce a tutt\u2019altra area semantica ed \u00e8 sempre lei, Victoria, a spiegare nei dettagli che cosa significa questa parola e perch\u00e9 i ragazzi hanno deciso di chiamarsi proprio cos\u00ec. \u201cDovevamo iscriverci a un concorso\u201d aveva raccontato la bassista ai microfoni della produzione, \u201ce ci serviva un nome, ma non sapevamo come chiamarci\u201d. Poi, l\u2019idea: \u201cVisto che sono mezza danese\u201d continua la 17enne \u201cgli altri hanno iniziato a chiedermi di pensare a un nome in quella lingua\u201d. A un certo punto, la bassista pronuncia proprio quel nome, \u201cManeskin\u201d: piace ai colleghi, ma che cosa vuol dire? \u201cSignifica \u2018chiaro di luna\u2019 in danese, ma non c\u2019entra niente con noi\u201d ha affermato ridendo Victoria, spiegando che la musicalit\u00e0 e l\u2019iconicit\u00e0 del nome hanno conquistato tutti e quattro i \u201ccoatti\u201d di X Factor. A quel nome si sono subito affezionati, quindi non l\u2019hanno pi\u00f9 cambiato e ora sono i \u201cManeskin\u201d. E questo \"chiaro di luna\", possiamo dirlo, ha portato loro fortuna visto che tra pochissimi giorni saranno sul palco del Mediolanum Forum di Milano a giocarsi la Finale del talent show, in onda gioved\u00ec 14 dicembre alle 21.15 su Sky Uno.\nIn uno degli ultimi Daily, Manuel Agnelli ha voluto consegnare le sue assegnazioni alla band in un luogo particolare, lo splendido Museo del Novecento di Milano: \u00e8 l\u00ec che i Maneskin hanno scoperto che cosa canteranno on stage. Si tratta di un \u201cBest Of\u201d, che comprender\u00e0 tre dei pezzi che pi\u00f9 li rappresentano pensando al percorso compiuto nei vari Live di X Factor. Visto che Damiano, Victoria, Thomas e Ethan non hanno mai sbagliato un\u2019esibizione, Agnelli aveva l\u2019imbarazzo della scelta, ma alla fine si \u00e8 soffermato su tre canzoni: \u201cBeggin\u2019\u201d, nella versione di Madcon, \u201cTake Me Out\u201d, di Franz Ferdinand, e \u201cSomebody Told Me\u201d, The Killers, con cui avevano stregato tutti, conquistando pubblico e giudici.\nCosa succeder\u00e0 durante la Finale? I Maneskin dovranno confrontarsi per l\u2019ultima volta con Enrico Nigiotti e Lorenzo Licitra, entrambi concorrenti di Mara Maionchi, e con Samuel Storm, l\u2019ultimo cantante rimasto in gara per la categoria degli Under Uomini, capitanata da Fedez. Levante? Il sesto Live con doppia eliminazione \u00e8 stato decisivo per lei, visto che Rita Bellanza, l\u2019unica concorrente rimasta in gara fino a quel momento, \u00e8 stata eliminata alla prima manche. Per l\u2019ultimo capitolo di X Factor 2017, in ogni caso, i giudici saranno \u201csemplici\u201d spettatori, proprio come tutto il pubblico che sar\u00e0 presente al Mediolanum Forum di Assago. I veri protagonisti saranno i quattro finalisti: chi vincer\u00e0?", "original_url": "https://xfactor.sky.it/2017/12/12/maneskin-non-moleskine-x-factor-2017/", "wayback_url": "https://web.archive.org/web/20171223064428/http://xfactor.sky.it/2017/12/12/maneskin-non-moleskine-x-factor-2017/", "a_id": "Q106859392-9"}