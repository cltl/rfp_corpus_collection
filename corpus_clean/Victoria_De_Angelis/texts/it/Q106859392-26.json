{"title": "Sanremo 2021, i Maneskin a nudo tra bisessualit\u00e0 e \"libert\u00e0 sessuale\"", "text": "Sanremo 2021, i Maneskin a nudo tra bisessualit\u00e0 e \"libert\u00e0 sessuale\"\n2 minuti di lettura\n4 anni dopo aver trionfato a X Factor, Damiano David, Thomas Raggi, Ethan Torchio e Victoria De Angelis, ovvero i Maneskin, promettono di fare furore all\u2019Ariston.\nEsordienti al Festival di Sanremo 2021, i 4 giovani romani preparano anche il ritorno discografico con \u201cTeatro d\u2019ira\u201c, a 3 anni da Il ballo della vita, con nuovo tour annesso. Nel lancio promozionale, i Maneskin troneggiano sulla copertina di 7, inserto del Corriere della Sera da oggi in edicola. Intervistati da Luca Mastrantonio e fotografati da Oliviero Toscani, Damiano, Thomas, Ethan e Victoria si sono messi a nudo, letteralmente, posando senza veli per il celebre fotografo.\n\u00abLa nostra non e\u0300 rabbia distruttiva o negativa, ma rabbia creatrice\u00bb, hanno detto i ragazzi intervistati da Luca Mastrantonio, con Victoria che ha poi rivelato come alle elementari volessero mettergli \u201cla gonna per la divisa, ma io ero supermaschiaccia, stavo super a disagio con abiti femminili, ero disperata. I miei genitori sono stati supercomprensivi\u201d. Ethan, batterista, ha invece confessato come a 11 anni avesse \u201cgi\u00e0 i capelli lunghi e problemi con i miei coetanei. Non riuscivano a inquadrarmi bene, mi vedevano come un tipo strano. Ne ho parlato con i miei, e mi hanno detto di fare le mie scelte\u201c.\nSessualmente parlando, invece, Ethan si \u00e8 definito \u201csessualmente libero\u201c, Victoria \u201cbisessuale\u201d e Thomas \u201ceterosessuale\u201d cos\u00ec come Damiano, che a 22 anni si \u00e8 descritto per\u00f2 come \u201cun curiosone. Domattina mi voglio svegliare e\u2026\u201c.\nTutto questo a poco meno di 3 settimane da Sanremo, dove canteranno il brano \u201cZitti e buoni\u201c, anticipato a inizio 2021 dal singolo \u201cVent\u2019anni\u201d. A vestire i 4 all\u2019Ariston sar\u00e0 Nicolo Cerioni, artefice dell\u2019exploit di Achille Lauro nel 2019.", "original_url": "https://www.gay.it/sanremo-2021-maneskin-nudo-bisessualita-gallery-social", "wayback_url": "https://web.archive.org/web/20210212115211/https://www.gay.it/sanremo-2021-maneskin-nudo-bisessualita-gallery-social", "a_id": "Q106859392-26"}