{"title": "\"A 15 anni mia nipote Victoria ha visto la mamma morire. Le aveva tenuto la mano per 3 mesi\"", "text": "\"A 15 anni mia nipote Victoria ha visto la mamma morire. Le aveva tenuto la mano per 3 mesi\"\n\u201cMia nipote Victoria ha sofferto molto, ha visto morire la sua mamma quando aveva 15 anni\u201d. Elin Uhrbrand, nonna materna della bassista dei Maneskin, in una lunga intervista al settimanale \u201cDipi\u00f9\u201d ha raccontato il dramma che ha colpito la sua famiglia.\n\u201cJeanett, mia figlia, quando ha capito che avrebbe perso la battaglia contro il male che la stava consumando chiese di andare in Danimarca. Victoria volle seguirla e le rimase vicino fino alla fine\u201d racconta la donna.\nVictoria \u00e8 stata vicino alla madre: \u201cPer tre mesi ha vegliato sulla sua mamma, per tre mesi le ha tenuto la mano. Fino all\u2019ultimo giorno. Fino a quando le ha detto addio. \u00c8 stato terribile...Terribile\u201d.\nResta un rimpianto: \u201cMi dispiace tanto che mia figlia Jeanett non abbia potuto vedere il successo che Victoria sta riscuotendo in tutto il mondo insieme con i M\u00e5neskin\u201d. Per questo Natale le vacanze le trascorrer\u00e0 con lei: \u201cVerr\u00e0 in Danimarca e staremo insieme\u201d.\nVictoria non aveva parlato pubblicamente del suo lutto, ma in un\u2019intervista a Elle aveva raccontato di aver avuto un\u2019adolescenza difficile: \u201cEro una ragazza spensierata, a 14 anni mi sono ritrovata a non voler pi\u00f9 uscire di casa, ho perso un anno di scuola. C\u2019era qualcosa di rotto in me e non sapevo come ripararmi. Prima me ne vergognavo, ora non ho pi\u00f9 bisogno di nasconderlo. Ne sono uscita grazie a una terapia, alla famiglia e agli amici, ma \u00e8 comunque da sola che impari a gestire certe voragini\u201d.", "original_url": "https://www.huffingtonpost.it/entry/a-15-anni-mia-nipote-victoria-ha-visto-la-mamma-morire-le-aveva-tenuto-la-mano-per-3-mesi_it_61adf8f1e4b044a1cc25c54b", "wayback_url": "https://web.archive.org/web/20211206124727/https://www.huffingtonpost.it/entry/a-15-anni-mia-nipote-victoria-ha-visto-la-mamma-morire-le-aveva-tenuto-la-mano-per-3-mesi_it_61adf8f1e4b044a1cc25c54b", "a_id": "Q106859392-0"}