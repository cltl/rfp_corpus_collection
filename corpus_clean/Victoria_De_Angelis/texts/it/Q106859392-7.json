{"title": "Ciclone Maneskin, il rock \u00e8 coatto: \"Semo de Roma\"", "text": "Ciclone Maneskin, il rock \u00e8 coatto: \"Semo de Roma\"\nX Factor, 'Chosen' dei Maneskin primo in classifica su iTunes\nX Factor 11, la tempesta perfetta dei Maneskin: cantano \"Temporale\" di Ghemon\nX Factor 11, tutti pazzi per i Maneskin: la loro \"Beggin'\" conquista i giudici\nCapaci di imbambolare davanti alla tv quasi un milione e mezzo di telespettatori quando con \"Chosen\", inedita canzone che nel giro di poche ore schizza prima nella classifica su iTunes, incantano e \"spaccano\". Capaci di scatenare i bookmaker pi\u00f9 indecisi: \"Vincono loro, non c'\u00e8 partita\". E di dividere il pubblico: \"Che antipatici! Quanto se la tirano!\". Per poi mettere tutti d'accordo: \"Sono bravissimi per\u00f2, veri animali da palcoscenico\".Loro, i Maneskin, band che nel talent X Factor continua a macinare consensi e a buttar fuori avversari, ringraziano e avvertono: \"Sta settimana saremo davvero coatti perch\u00e9 semo de' Roma\". E romani de' Roma Damiano, Victoria, Thomas ed Ethan, 68 anni in 4, lo sono davvero. E di quello slang, un po' trasteverino un po' da centro sociale, ne vanno talmente fieri da elevare la loro innata \"coattitudine\" a manifesto del gruppo.Un gruppo che si conosce dai tempi delle medie ma che si \u00e8 formato ufficialmente un anno fa tra i banchi del liceo Kennedy a Monteverde. E che li ha portati a suonare in tante strade della capitale, dai Colli Portuensi a via del Corso. Giovani artisti di strada, dunque, approdati nel talent pi\u00f9 talent che c'\u00e8 e che fu trampolino di lancio qualche anno fa, per dire, di Marco Mengoni. La sfida ora per i Maneskin non \u00e8 da poco. E da poco non \u00e8 il piatto in gioco per Damiano David \"The King\", come lui stesso si definisce.Della band lui \u00e8 il bello, il frontman, il cantante, il leader. E pure l'unico maggiorenne. Occhi impiastrati di kajal, denti cangianti, aria sexy e un look a met\u00e0 tra un Gipsy King e un Jim Morrison, Damiano (che compra i vestiti a \"Porta Portese e in tutti i posti dei poveri\") \u00e8 quello che fa aumentare l'adrenalina in chi lo ascolta. E impennare le curve ormonali delle tantissime fans: 97mila followers sul suo profilo Instagram. Ammiratrici che gioved\u00ec sera, durante la messa in onda del talent, non si sono risparmiate nello spedire sms pieni di ammirazione: \"Vorrei vederti nudo e ricoperto di glitter\", uno dei tanti commenti tra le pi\u00f9 giovani. Oppure: \"Cresci bene che ripasso...\" tra quelle pi\u00f9 vintage, non ancora pronte per essere cougar al 100 per 100.Ma siccome accanto al re c'\u00e8 sempre una regina, ecco Victoria De Angelis, bionda e occhi azzurri a ricordare le sue origini italo danesi. Suona la chitarra da quando aveva otto anni e il nome dato alla band \u00e8 anche un po' un omaggio a lei: Maneskin in Danimarca vuol dire \"Chiaro di Luna\". Tuttora iscritta al Kennedy \u00e8 stata proprio Victoria ad arruolare Thomas Raggi, il pi\u00f9 piccolo del gruppo, anche lui studente della stessa scuola. Essendo \"coatti\" veri, non poteva mancare anche per Thomas un soprannome di tutto rispetto: \"Er Cobra\". Che spiega la regina: \" No se po' d\u00ec er motivo perch\u00e9 \u00e8 'na cosa zozza \".Ethan Torchio, classe 2000, dei Maneskin \u00e8 invece il batterista : capelli lunghi e neri che lo fanno sembrare un indiano d'America dice sul suo profilo Istagram che \"non esistono domande cretine ma cretini che non si fanno domande\". Giustappunto. I Maneskin vinceranno questa edizione di X Factor? Cretina o no, \u00e8 la domanda che si fanno gli spettatori del\nprogramma.Al momento, l'unica cosa certa sono le parole di Chosen, cantata nell'ultima puntata. Che tradotta dall'inglese fa cos\u00ec: \"Ho iniziato quando avevo 17 anni e non ho paura sono onesto, so che sembra un clich\u00e9 ma questo \u00e8 il mio momento, questo \u00e8 il mio momento e non mi interessa cosa pensa la gente perch\u00e9 sono nato per fare questo ... seguimi ora\". E a seguire questi ragazzi partiti da Monteverde, saranno in tanti.", "original_url": "https://roma.repubblica.it/cronaca/2017/11/26/news/ciclone_maneskin_il_rock_e_coatto_semo_de_roma_-182182693/", "wayback_url": "https://web.archive.org/web/20171126104622/http://roma.repubblica.it/cronaca/2017/11/26/news/ciclone_maneskin_il_rock_e_coatto_semo_de_roma_-182182693/", "a_id": "Q106859392-7"}