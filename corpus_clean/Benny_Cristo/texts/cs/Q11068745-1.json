{"title": "Tip na v\u00edkend: Ben Cristovao vystoup\u00ed v Citadele v Litv\u00ednov\u011b", "text": "Tip na v\u00edkend: Ben Cristovao vystoup\u00ed v Citadele v Litv\u00ednov\u011b\nKdy: P\u00e1tek 25. \u0159\u00edjna od 19.00 hodin\nKde: Citadela Litv\u00ednov\nZa kolik: 490 K\u010d\nBen Cristovao, portugalsky Ben da Silva Crist\u00f3v\u00e3o (* 8. \u010dervna 1987 Plze\u0148) je \u010desk\u00fd zp\u011bv\u00e1k, texta\u0159, herec, sportovec a p\u00edsni\u010dk\u00e1\u0159. Jeho matka poch\u00e1z\u00ed z \u010ceska, biologick\u00fd otec z Angoly. Jeho mlad\u0161\u00ed sestrou je stand-up komi\u010dka Bianca Cristovao.\nZa produkc\u00ed jeho skladeb stoj\u00ed kanadsk\u00fd producent Osama Verse-Atile z The Glowsticks. Benovy klipy maj\u00ed pr\u016fm\u011brnou sledovanost na YouTube v milionech, mezi nej\u00fasp\u011b\u0161n\u011bj\u0161\u00ed se \u0159ad\u00ed za minul\u00fd rok 2018 klipy Padam, Nejlep\u0161\u00ed nebo Naha. Krom\u011b \u00fasp\u011b\u0161n\u00e9 hudebn\u00ed kari\u00e9ry se Ben v\u011bnuje n\u011bkolik let vrcholov\u011b brazilsk\u00e9mu jiu jitsu. Aktu\u00e1ln\u011b je Mistrem Asie pro rok 2018.\nV roce 2009 byl finalistou talentov\u00e9 sout\u011b\u017ee \u010cesko Slovensk\u00e1 Superstar, kde skon\u010dil na 7. m\u00edst\u011b. Ale m\u00e1lokdo v\u00ed, \u017ee tam p\u016fvodn\u011b cht\u011bl jen zatan\u010dit.\nZku\u0161enosti z\u00edskan\u00e9 \u00fa\u010dinkov\u00e1n\u00edm v t\u00e9to sout\u011b\u017ei jej motivovaly k dal\u0161\u00edmu zam\u011b\u0159en\u00ed na svou p\u011bveckou kari\u00e9ru.\nV roce 2010 vydal debutov\u00e9 album Definitely Different, nej\u00fasp\u011b\u0161n\u011bj\u0161\u00edmi singly alba jsou p\u00edsn\u011b Give Me Some More a Put It On Me. Rok pot\u00e9 (2011) vych\u00e1z\u00ed druh\u00e9 \u0159adov\u00e9 album Benny Cristo.\nDeska obsahuje p\u00edse\u0148 s Monikou Bag\u00e1rovou Chci a hit Na zdrav\u00ed. Coby p\u0159edskokan vystupoval nap\u0159\u00edklad p\u0159ed americkou elektro-popovou skupinou Far East Movement \u010di kub\u00e1nsko-americk\u00fdm rapperem Pitbullem.\nV lo\u0148sk\u00e9m roce vystoupil Ben Cristovao na p\u0159ed\u00e1v\u00e1n\u00ed Hudebn\u00edch cen And\u011bl s p\u00edsn\u00ed Nohy, hostem vystoupen\u00ed byl Ji\u0159\u00ed Korn.\nZp\u00edv\u00e1 v \u010de\u0161tin\u011b a angli\u010dtin\u011b. Vystupuje s koncertn\u00ed show aktivn\u011b v \u010cesk\u00e9 republice i na Slovensku.", "original_url": "https://mostecky.denik.cz/kultura_region/tip-na-vikend-ben-cristovao-vystoupi-v-citadele-v-litvinove-20191025.html", "wayback_url": "https://web.archive.org/web/20191029002310/https://mostecky.denik.cz/kultura_region/tip-na-vikend-ben-cristovao-vystoupi-v-citadele-v-litvinove-20191025.html", "a_id": "Q11068745-1"}