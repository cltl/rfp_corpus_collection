{"title": "V\u00f5rumaa Teataja", "text": "V\u00f5rumaa Teataja\nOlen ennegi kirjutanud, et mul on kalduvus s\u00f5ltuvusele. See t\u00e4hendab seda, et ma kipun k\u00f5ike, mis mulle meeldib, kas liigselt tarbima v\u00f5i liigselt tegema. N\u00e4iteks meeldivad mulle kohutavalt kartulipuder ja kringel. Nende peal ma oma maatalus elangi, maalides, kirjutades, muusikaga tegeldes ning oma pensionit oodates, et siis osta saadud raha eest talu koertele ja kassidele toitu, aga ka lindudele rasvapallikesi. Noorele inimesele vaevalt selline elu meeldiks, aga mina tunnen, et elan nagu paradiisis. Paradiisis seet\u00f5ttu, et niisugune on mu oma valik. Tallinnas oli mu \u00fchiskondlik elu \u00fcsna erinev praegusest, aga ka elust Manhattanil. T\u00f5si on, et alati tuleb suuta kohaneda uuega.\nOlen pannud t\u00e4hele, et olenemata asjaoludest on meie elus alati head ja halvad p\u00e4evad. Kord uuriti kaht isikut \u2013 \u00fcks oli kaotanud \u00f5nnetuses m\u00f5lemad jalad, teine aga oli loteriiv\u00f5iduga multimiljon\u00e4riks saanud. P\u00e4rast viie kuu m\u00f6\u00f6dumist neist s\u00fcndmustest oli m\u00f5lemal olnud v\u00f5rdsel arvul h\u00e4id ja halbu p\u00e4evi. Seega \u2013 varandus ja selle v\u00e4\u00e4rtus on kinni meie peades. Intelligentsuse taseme m\u00e4\u00e4rab aga \u00e4ra kohanemisv\u00f5ime. Seda \u00f6eldes v\u00f5in ma endale \u00f5lale patsutada \u2013 eks ma siis tunnistanud n\u00fc\u00fcd ennastki intelligentseks inimeseks. See tunne ja see teadmine, muidugi, meeldivad mulle v\u00e4ga.\nTavalisel p\u00e4eval oma Kl\u00f5bi talus k\u00e4in ma aeg-ajalt klaveri juures ja laulan m\u00f5ne laulu, vahel ka t\u00e4iest k\u00f5rist, teadmata, kas keegi mind kuuleb v\u00f5i mitte \u2013 enamasti pole l\u00e4heduses k\u00fcll kedagi. Vahel manan silme ette pildi, kuidas naabrid p\u00f5llul t\u00f6\u00f6tades seisatuvad, p\u00fchivad palgeilt k\u00e4ega higi ja j\u00e4\u00e4vad kuulama minu laulu, mis kajab \u00fcle v\u00e4ljade. Pean tunnistama, et keegi pole mulle k\u00fcll teatanud, et nad midagi sellist teinud oleksid.\nKord, kui mu kasut\u00fctar Inge veel v\u00e4ike t\u00fcdruk oli, k\u00e4isime me temaga mere\u00e4\u00e4rses pargis. Temal olid kaasas oma m\u00e4nguasjad, minul mu kitarr. Istusin pingil, v\u00f5tsin kitarri ja hakkasin laulma. Inge j\u00e4ttis oma m\u00e4ngu pooleli ja j\u00e4i mind teraselt kuulama. M\u00e4rganud Inge pilku, hakkasin ma k\u00f5vemini laulma, sest mulle tundus, et laps hindab mu v\u00f5imeid k\u00f5rgelt. L\u00f5puks t\u00f5usis Inge p\u00fcsti ja teatas oma karmi otsuse: \u201eMiks sa karjud nagu m\u00f5ni joodik? Sa oled k\u00f5ik linnud eemale peletanud!\u201d Nii l\u00f5ppesid minu avalikud esinemised. V\u00e4hemasti m\u00f5neks ajaks.\nMuusikamaailmast internetimaailma\nAbiellusin musikaalsest perest p\u00e4rit naisega. Minu abikaasa Heli on l\u00f5petanud konservatooriumis Hendrik Krummi lauluklassi. Heli isa oli kohalik tuntud pillimees, vend aga on Estonia teatri solist V\u00e4ino Puura. Loetelusse tuleb lisada veel Heli poeg Uku Suviste ja vennapoeg Rene Puura.\nEnne Eestist p\u00f5genemist 1944. aasta septembris \u00f5ppis minu ema Ingrid Polikarpus, neiuna Sibul, samuti Tallinnas konservatooriumis. Emaliini pidi on minu sugulane ka Riho Sibul.\nHiljuti andsin loa panna oma klaver v\u00e4lja teatri- ja muusikamuuseumi klaverin\u00e4itusele, aga nagu ikka, ei m\u00f5elnud ma k\u00f5ike korralikult l\u00e4bi. N\u00fc\u00fcd pean ma v\u00e4hemalt kuu aega elama ilma klaverita! Olen kaotanud suure osa oma p\u00e4evasest rutiinist!\nKus h\u00e4da k\u00f5ige suurem, seal abi k\u00f5ige l\u00e4hem \u2013 Facebook on astunud t\u00fchja koha asemele. N\u00fc\u00fcd istun ma tihti arvuti taha, et teada saada, kas keegi on vaadanud vanu fotosid, mis ma sinna \u00fcles olen laadinud, ja kas keegi on neid ka kommenteerinud.\nEnne Facebooki kasutuselev\u00f5ttu pidin tegema otsuse, kas ma ikka tahan nii aktiivset suhtlemist v\u00f5i mitte. Praeguseks on mul seal \u00fcle 600 s\u00f5bra, aga mulle tundub, et tegelikult suhtlen seal ainult oma t\u00fctre, naise ja paari l\u00e4hema s\u00f5braga, kellega ma suhtlesin ennegi kas e-kirja v\u00f5i telefoni teel. Algul on k\u00fcll tore Facebookis kohtuda inimestega, kellega sa pole aastak\u00fcmneid kontaktis olnud, ja meenutada m\u00f6\u00f6dunut, aga kui see teema otsa saab, siis nagu polegi enam millestki kirjutada.\nFacebook tuletab mulle meelde lapsep\u00f5lve, mil k\u00fclla minnes pandi sind sunniviisiliselt vaatama slaide ekskursioonidest Disneylandi, s\u00fcnnip\u00e4evapidudest jms. N\u00fc\u00fcd on ring t\u00e4is saanud ja me n\u00e4itame samu pilte Facebookis. Ainuke erinevus on see, et meil on v\u00f5imalik saada tagasisidet ka arvukatelt t\u00e4iesti v\u00f5\u00f5rastelt inimestelt. Ent kummalisel moel see n\u00fc\u00fcd meeldib mulle, ilmselt t\u00e4idab see soovi suhtlemise j\u00e4rele, aga teeb minust ka moodsa inimese. Samas paneb mind imestama, et Eesti rahuvalvajate 2005. aasta fotod Kosovos said vaevalt kolm \u201elike\u201d-kl\u00f5psu, kuid mingi kassipilt t\u00f5i neid \u00fcle 400!\nFacebooki maailm on suurele s\u00f5prade arvule vaatamata illusoorne. Tegelikus elus oleme maailmas ikka \u00fcksinda \u2013 vastamisi iseendaga.\nTunnen kohutavalt suurt puudust oma klaverist.", "original_url": "http://www.vorumaateataja.ee/ee/component/content/article?id=3017:facebooki-maailm", "wayback_url": "https://web.archive.org/web/20160304094334/http://www.vorumaateataja.ee/ee/component/content/article?id=3017:facebooki-maailm", "a_id": "Q6331507-0"}