{"title": "Jeangu Macrooy vertegenwoordigt Nederland op het Eurovisie Songfestival 2020", "text": "Jeangu Macrooy vertegenwoordigt Nederland op het Eurovisie Songfestival 2020\nJeangu Macrooy wordt in 1993 geboren in Paramaribo, Suriname. Zijn muzikale reis begint als hij op zijn dertiende een gitaar krijgt van zijn ouders en met zijn tweelingbroer Xillan een muzikaal duo vormt. Maar Jeangu wil meer, dus stapt hij in 2014 op het vliegtuig naar Nederland. Daar ontmoet hij producer/componist Perquisite, met wie hij een muzikale samenwerking aangaat en die hem tekent bij zijn label Unexpected Records. Vanaf dat moment stapt Jeangu met zevenmijlslaarzen door de Nederlandse muziekwereld. Hij wordt Serious Talent op 3FM, meerdere malen genomineerd voor een Edison, een graag geziene gast bij De Wereld Draait Door en doet mee aan The Passion.\nMet inmiddels twee succesvolle albums op zijn naam en meerdere uitverkochte clubtours op zak, ontpopt Jeangu steeds meer zijn potentieel. Beter dan ooit weet hij wat hij wil: een zo eerlijk mogelijk verhaal vertellen. Met zijn deelname aan het Eurovisie Songfestival zet Jeangu vol vertrouwen een volgende internationale stap op de weg die voor hem ligt. Een weg vol ambitie om dromen waar te maken, in een carri\u00e8re die steeds meer glanst.\nIn EenVandaag is een portret van de zanger te zien en geeft hij een eerste reactie op zijn deelname. Verdere details over de Nederlandse inzending worden op een later moment bekend gemaakt.", "original_url": "https://songfestival.nl/nieuws/jeangu-macrooy-vertegenwoordigt-nederland-op-het-eurovisie-songfestival-2020", "wayback_url": "https://web.archive.org/web/20200110211432/https://songfestival.nl/nieuws/jeangu-macrooy-vertegenwoordigt-nederland-op-het-eurovisie-songfestival-2020", "a_id": "Q28109988-13"}