{"title": "Nenad Kne\u017eevi\u0107 Knez na Evroviziji nastupa u pratnji svoje k\u0107erke Ksenije", "text": "Nenad Kne\u017eevi\u0107 Knez na Evroviziji nastupa u pratnji svoje k\u0107erke Ksenije\nPredstavnik Crne Gore na 60. Pesmi Evrovizije u Be\u010du Nenad Kne\u017eevi\u0107 Knez istakao je danas, posle prve probe u be\u010dkoj dvorani \"\u0160tathale\" da je u\u010de\u0161\u0107e na Evrosongu kruna njegove karijere.\n- U\u010de\u0161\u0107e na Pesmi Evrovizije je kruna moje karijere. Ja sam veliki fan Evrovizije - rekao je Knez novinarima na prvoj konferenciji za \u0161tampu delegacije Crne Gore poru\u010div\u0161i da je njegova misija ulazak u finale.\nKnez je poru\u010dio da njegov nastup na Pesmi Evrovizije u Be\u010du posve\u0107uje svom ocu, za kojeg je kazao da je bio po\u0161tovalac ovog takmi\u010denja.\n- Poti\u010dem iz muzi\u010dke porodice. Moj otac, koji je preminuo pre sedam godina, bio je najbolji muzi\u010dar Crne Gore i veliki fan Evrovizije. On je u tri navrata, jo\u0161 za vreme biv\u0161e Jugoslavije, poku\u0161ao da ode na ovo takmi\u010denje, u \u010demu nije uspeo. Zato posve\u0107ujem moje u\u010de\u0161\u0107e na Evroviziji svom ocu - rekao je Knez i dodao:\n- Na\u0161a misija je finale, i bi\u0107emo sre\u0107ni ako u\u0111emo u zavr\u0161no takmi\u010denje - naglasio je on.\n\u0160to se pesme sa kojom nastupa ti\u010de, Knez je objasnio da ju je pisao \u017deljko Joksimovi\u0107, koji je poreklom iz Crne Gore, i koji je u nju uneo crnogorski melos.\nNa pitanje novinara kako se ose\u0107a kao najstariji u\u010desnik ovogodi\u0161nje Evrovizije on je rekao da je oduvek \u017eeleo da u\u010destvuje na ovoj manifestaciji.\nPodsetio je da je ve\u0107 35 godina na sceni i da je ostao veliko dete u srcu.\n- U\u017eivam u svakom trenutku provedenom na Evroviziji - istakao je Knez.\nNovinare je interesovao i nastup njegove k\u0107erke Ksenije koja \u0107e biti prate\u0107i vokal, a Knez je objasnio da je ona \u010detvrta generacija muzi\u010dara u njegovoj porodici i da mu je posebno drago \u0161to sa njom mo\u017ee da nastupa u Be\u010du.\nIzvor: Tanjug\nFoto: Life Content", "original_url": "https://www.hellomagazin.rs/2015/05/14/nenad-knezevic-knez-na-evroviziji-nastupa-u-pratnji-svoje-kcerke-ksenije/", "wayback_url": "https://web.archive.org/web/20211026123849/https://www.hellomagazin.rs/2015/05/14/nenad-knezevic-knez-na-evroviziji-nastupa-u-pratnji-svoje-kcerke-ksenije/", "a_id": "Q88972869-1"}