{"title": "Razilaze se \u010dlanice srbijanske grupe Hurricane, planiraju zapo\u010deti solo karijeru", "text": "Razilaze se \u010dlanice srbijanske grupe Hurricane, planiraju zapo\u010deti solo karijeru\nSrbijanska grupa Hurricane koja je proteklih godina sa svojim pjesmama bila u centru pa\u017enje na regionalnoj muzi\u010dkoj sceni, odlu\u010dila je krenuti novim putem, a njihovoj zajedni\u010dkoj suradnji do\u0161ao je kraj.\nPjeva\u010dice Sanja Vu\u010di\u0107, Ivana Nikoli\u0107 i Ksenia Kne\u017eevi\u0107 vrtoglavo su se probile na regionalnu muzi\u010dku scenu 2019. kada su predstavile pjesmu \"Favorito\" koja je vrlo brzo postala hit.\nOd tada, slu\u0161atelji su ih svakodnevno plasirali na vrhove ljestvica slu\u0161anosti, a mnogi su ih simpatizirali i zbog vrlo atraktivnog izgleda i zarazne energije. Pjeva\u010dice su naposlijetku dogurale i do Eurosonga gdje su pro\u0161le godine u Rotterdamu predstavljale Srbiju sa pjesmom \"Loco Loco\".\nUnato\u010d sjajnim prognozama, zauzele su 15. mjesto, a ve\u0107 tada \u0161u\u0161kalo se kako one planiraju nastaviti svaka svojim putem.\nDjevojke iz grupe do sada su svaki put demantirale navode, no izgleda da je bilo samo pitanje vremena kada \u0107e se razi\u0107i.\n\"Treba nekad i prekinuti odre\u0111enu saradnju kada se ostvari sve \u0161to je planirano, a kako smo mi to realizovali, svi smo se slo\u017eili da je pametna i mudra odluka za sve da za sada stavimo ta\u010dku na zajedni\u010dki rad. U narednih nekoliko mjeseci dru\u017eit \u0107emo se i u\u017eivati sa publikom kroz pjesmu i muziku, preko koje smo i komunicirali svih ovih pet godina\", potvrdile su \u010dlanice grupe zvani\u010dnim saop\u0161tenjem koje je prenio Blic.\nTako\u0111er, istakli su i kako je u pripremi organizacija opro\u0161tajne turneje o kojoj \u0107e mediji i javnost na vrijeme biti obavije\u0161teni, a ista \u0107e biti odr\u017eana do novembra.\nNavodi o raspadu grupe ve\u0107 su neko vrijeme punili naslovnice regionalnih medija, u posljednje vrijeme jo\u0161 intenzivnije nakon \u0161to su mnogi primijetili kako Ksenia i Sanja nisu prisustvovale Ivaninoj ro\u0111endanskoj proslavi.\n\"Njih tri jednostavno vi\u0161e nisu mogle zajedno da izdr\u017ee. U pitanju je sudar tri potpuno razli\u010dita karaktera koji su itekako utjecali na cijelu atmosferu u grupi\", otkrio je izvor za spomenuti medij.\nObjasnio je i kako zajedni\u010dki ugovor ove grupe isti\u010de u septembru koji su one odlu\u010dile da vi\u0161e ne obnavljaju.\n\"Generalno se nisu najsjajnije slagale, pa je i to utjecalo da posao ne funkcioni\u0161e najbolje i da do\u0111e do razdora. Za tri mjeseca Hurricane \u0107e biti pro\u0161lost, a one \u0107e se oku\u0161ati u solo karijeri\", zaklju\u010dio je izvor.\nGrupa je, podsje\u0107amo, prije svega par dana predstavila pjesmu \"Kontroverzne\" koju su radile skupa sa srbijanskom pjeva\u010dicom Teodorom.", "original_url": "https://www.klix.ba/magazin/showbiz/razilaze-se-clanice-srbijanske-grupe-hurricane-planiraju-zapoceti-solo-karijeru/220504066", "wayback_url": "https://web.archive.org/web/20220504123743/https://www.klix.ba/magazin/showbiz/razilaze-se-clanice-srbijanske-grupe-hurricane-planiraju-zapoceti-solo-karijeru/220504066", "a_id": "Q105924118-18"}