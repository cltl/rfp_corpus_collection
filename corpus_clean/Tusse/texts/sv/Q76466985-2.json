{"title": "Melodifestivalen 2021", "text": "Melodifestivalen 2021\nPublicerad: 01 december 2020 kl. 07.00\nUppdaterad: 01 december 2020 kl. 13.38\nH\u00e4r \u00e4r alla artister i Melodifestivalen 2021\nPresenteras en i timmen \u2013 under tre dagar\nAv: Torbj\u00f6rn Ek\nPublicerad: 01 december 2020 kl. 07.00\nUppdaterad: 01 december 2020 kl. 13.38\nDanny Saucedo \u00e4r f\u00f6rst ut n\u00e4r SVT bekr\u00e4ftar artisterna till Melodifestivalen 2021.\nUnder tre dagar kommer de t\u00e4vlande bidragen att presenteras \u2013 en i timmen fr\u00e5n morgon till eftermiddag.\nAftonbladet har under h\u00f6sten kunnat avsl\u00f6ja 27 av 28 akter som t\u00e4vlar i Melodifestivalen 2021. N\u00e4r SVT nu officiellt g\u00e5r ut med bidragen sker det utan den sedvanliga presskonferensen.\nI st\u00e4llet v\u00e4ljer kanalen att tillk\u00e4nnage en artist i timmen under tre dagar. Fr\u00e5n sju p\u00e5 morgonen till 15 p\u00e5 eftermiddagen tisdag, onsdag och torsdag kommer artist, l\u00e5ttitel och l\u00e5tskrivare att presenteras.\nAftonbladet uppdaterar den h\u00e4r artikeln l\u00f6pande vartefter artisterna tillk\u00e4nnages.\nFoto: SOFIA NAHRINGBAUER Danny Saucedo \u00e4r den f\u00f6rsta artisten som presenteras inf\u00f6r Melodifestivalen 2021.\nArtisterna, l\u00e5tarna och l\u00e5tskrivarna \u2013 h\u00e4r \u00e4r alla som ska t\u00e4vla i Melodifestivalen 2021. Artisterna listas i den ordning som SVT sl\u00e4pper namnen, startordning och vem som t\u00e4vlar i vilken delt\u00e4vling kommer att meddelas senare.\n1. Danny Saucedo\nL\u00e5t: \u201dDandi dansa\u201d\nL\u00e5tskrivare: Danny Saucedo, Karl-Johan R\u00e5smark\nAtt Danny Saucedo, 34, \u00e5terv\u00e4nder till Melodifestivalen kunde Aftonbladet avsl\u00f6ja 23 november, efter att det blivit ett av h\u00f6stens hetaste samtals\u00e4mnen i n\u00f6jesbranschen. Nu st\u00e5r det ocks\u00e5 klart att l\u00e5ten han kommer att t\u00e4vla med \u00e4r p\u00e5 svenska. Till Aftonbladet s\u00e4ger Danny att han f\u00f6rst erbjudits att vara programledare f\u00f6r den f\u00f6rsta delt\u00e4vlingen, men att han k\u00e4nde att han hellre ville t\u00e4vla som artist.\n\u2013 Jag vill inte komma in som n\u00e5n veteran, jag k\u00e4nner att jag \u00e4r ung och jag vill ge, s\u00e4ger han.\n2. Lovad\nL\u00e5t: \u201dAllting \u00e4r precis likadant\u201d\nL\u00e5tskrivare: Mattias Andr\u00e9asson, Alexander Nivek, Lova Drevstam, Albin Johns\u00e9n\nLovad \u00e4r artistnamnet f\u00f6r Lova Drevstam, 27, som allts\u00e5 kommer g\u00f6ra debut i Melodifestivalen. Att hon t\u00e4vlar med en l\u00e5t skriven av bland andra Mattias Andr\u00e9asson och Albin Johns\u00e9n kunde Aftonbladet avsl\u00f6ja 17 november. Enligt Aftonbladets uppgifter r\u00f6r det sig om refr\u00e4ngstark pop.\n3. Kadiatou\nL\u00e5t: \u201dOne touch\u201d\nL\u00e5tskrivare: Joy Deb, Linnea Deb, Jimmy \u201dJoker\u201d Th\u00f6rnfeldt, Anderz Wrethov\nKadiatou Holm Keita, 19, kom tv\u00e5a i \u201dIdol\u201d 2018. Hennes t\u00e4vlingsl\u00e5t \u00e4r skriven av tv\u00e5 tidigare Eurovision-vinnare (Joy och Linnea Deb som skrev M\u00e5ns Zelmerl\u00f6ws \u201dHeroes\u201d. \u00c4ven Anderz Wrethov har haft framg\u00e5ngar i Melodifestivalen tidigare, med bland anant vinnarl\u00e5ten \u201dToo late for love\u201d, \u201dGuld och gr\u00f6na skogar\u201d och \u201dBada nakna\u201d. Att Kadiatou f\u00e5tt en plats i Melodifestivalen kunde Aftonbladet avsl\u00f6ja 24 november.\nFoto: ROBIN LORENTZ-ALLARD Mustaschs Ralf Gyllenhammar p\u00e5 Melodifestivalens scen i en mellanakt 2017.\n4. Mustasch\nL\u00e5t: \u201dContagious\u201d\nL\u00e5tskrivare: Ralf Gyllenhammar, David Johannesson\nMustasch-s\u00e5ngaren Ralf Gyllenhammar, 54, har t\u00e4vlat i Melodifestivalen en g\u00e5ng tidigare, 2013 med l\u00e5ten \u201dBed on fire\u201d som tog sig direkt till final. Nu tar han bandkompisarna med sig och har tillsammans med Mustaschs gitarrist David Johannesson skrivit t\u00e4vlingsbidraget. Mustasch bildades 1998 och har genom \u00e5ren vunnit tv\u00e5 grammisar. Att bandet \u00e4r med och t\u00e4vlar i Melodifestivalen \u00e4r nytt f\u00f6r Aftonbladets l\u00e4sare, men inf\u00f6r artistsl\u00e4ppet kunde Aftonbladets schlagerblogg ber\u00e4tta att det g\u00e5tt rykten om att tv\u00e5 rockband skulle vara aktuella f\u00f6r t\u00e4vlingen. Det andra rockbandet kommer, enligt Aftonbladets k\u00e4llor, att presenteras senare.\n5. Eva Rydberg & Ewa Roos\nL\u00e5t: \u201dRena rama ding dong\u201d\nL\u00e5tskrivare: G\u00f6ran Sparrdahl, Kalle Rydberg, Ari Lehtonen\nScenlegendarerna Eva Rydberg, 77, och Ewa Roos, 71, har varit v\u00e4nner i 50 \u00e5r och st\u00e5r p\u00e5 scenen tillsammans n\u00e4sta sommar i scenversionen av \u201dPang i bygget\u201d, men innan dess ska de driva med influensers, Youtubers och Tiktok i ett fartfyllt shownummer i Melodifestivalen. Att de skulle t\u00e4vla i Melodifestivalen kunde Aftonbladets l\u00e4sare l\u00e4sa om 25 november. Bland l\u00e5tskrivarna finns Eva Rydbergs son Kalle, men ocks\u00e5 G\u00f6ran Sparrdal som tidigare skrivit Arja Saijonmaas \u201dDe fyra \u00e5rstiderna\u201d i Melodifestivalen och Ari Lehtonen som under 90- och 00-talet skrivit och producerat m\u00e4ngder med hits \u00e5t artister som Dr Alban, Dr\u00f6mhus och La Cream.\n6. Emil Asserg\u00e5rd\nL\u00e5t: \u201dOm allting skiter sig\u201d\nL\u00e5tskrivare: Emil Asserg\u00e5rd, Jimmy Jansson, Jimmy \u201dJoker\u201d Th\u00f6rnfeldt, Anderz Wrethov, Johanna Wrethov\nRockbj\u00f6rnen-nominerade Emil Asserg\u00e5rd, 29, har skrivit sin l\u00e5t tillsammans med bland andra Jimmy Jansson som f\u00f6rra \u00e5ret hade sex l\u00e5tar med i t\u00e4vlingen. Att Emil Asserg\u00e5rd ska t\u00e4vla i Melodifestivalen avsl\u00f6jade Aftonbladet 27 november.\n7. Tess Merkel\nL\u00e5t: \u201dGood life\u201d\nL\u00e5tskrivare: Tony Malm, Tess Merkel, Palle Hammarlund, Mats T\u00e4rnfors\nTess Merkel, 50, debuterar som soloartist i Melodifestivalen, men har t\u00e4vlat fem g\u00e5nger tidigare med Alcazar. Aftonbladet avsl\u00f6jade hennes solosatsning 24 november.\n\u2060 Texten uppdateras\nKOPIERA L\u00c4NK\nPublicerad: 01 december 2020 kl. 07.00\nL\u00c4S VIDARE", "original_url": "https://www.aftonbladet.se/a/0KBPqE", "wayback_url": "https://web.archive.org/web/20201201125714/https://www.aftonbladet.se/a/0KBPqE", "a_id": "Q76466985-2"}